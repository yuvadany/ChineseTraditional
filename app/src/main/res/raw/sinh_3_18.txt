 නීති විරෝධ විවාහය සහ කාම තෘෂ්ණාවත් තහනම්කිරීම 1 ස්වාමීන්වහන්සේ මෝසෙස්ට කථාකොට කියනසේක්: 2ඉශ්‍රායෙල් පුත්‍රයන්ට මෙසේ කියන්න-මම ඔබ සැමගේ දෙවිවූ ස්වාමීන්වහන්සේය.
 3ඔබ සැම විසූ මිසර දේශයේ ක්‍රියා ලෙස නොකරන්න.
 මා විසින් ඔබ සැම පමුණුවනු ලබන කානාන් දේශයේ ක්‍රියා ලෙස නොකරන්න.
 ඔවුන්ගේ පනත් ලෙස නොහැසිරෙන්න.
 4ඔබ සැම මාගේ විනිශ්චයයන් ඉෂ්ටකර මාගේ පනත් පවත්වා ඒවායේ හැටියට හැසිරෙන්න.
 මම ඔබ සැමගේ දෙවිවූ ස්වාමීන්වහන්සේය.
 5එබැවින් ඔබ සැම මාගේ පනත් සහ විනිශ්චයයන් පවත්වන්න.
 මනුෂ්‍යයෙක් ඒවා පවත්වන්නේ නම් ඔහු එයින් ජීවත්වන්නේය.
 මම ස්වාමීන්වහන්සේය.
 6ඔබ සැමගෙන් කිසිවෙක් තමාගේ කිට්ටු නෑයෙකු කරා නග්නභාවය හරින පිණිස ළංනොවිය යුතුය.
 මම ස්වාමීන්වහන්සේය.
 7ඔබේ පියාගේ නග්නභාවය එනම් ඔබේ මවුගේ නග්නභාවය නොහරින්න.
 ඈ ඔබේ මෑණියෝය; ඇගේ නග්නභාවය නොහරින්න.
 8ඔබේ පියාගේ භාර්යාවගේ නග්නභාවය නොහරින්න.
 එය ඔබේ පියාගේ නග්නභාවයය.
 9ගෙදර උපන් හෝ පිටත උපන් හෝ ඔබේ පියාගේ දුවවත් ඔබේ මවුගේ දුවවත් වන ඔබේ සහෝදරීගේ නග්නභාවය නොහරින්න.
 10ඔබේ පුත්‍රයාගේ දුවගේ හෝ ඔබේ දියණියන්ගේ දුවගේ හෝ නග්නභාවය නොහරින්න.
 මක්නිසාද ඔවුන්ගේ නග්නභාවය ඔබේම නග්නභාවයය.
 11ඔබේ පියාට දාව උපන්නාවූ ඔබේ පියාගේ භාර්යාවගේ දුව වන ඔබේ සහෝදරීගේ නග්නභාවය නොහරින්න.
 12ඔබේ පියාගේ සහෝදරීගේ නග්නභාවය නොහරින්න.
 ඈ ඔබේ පියාට කිට්ටු නෑයෙක්ය.
 13ඔබේ මවුගේ සහෝදරීගේ නග්නභාවය නොහරින්න.
 මක්නිසාද ඈ ඔබේ මවුගේ කිට්ටු නෑයෙක්ය.
 14ඔබේ පියාගේ සහෝදරයාගේ නග්නභාවය නොහරින්න, එනම් ඔහුගේ භාර්යාවට ළංනොවන්න.
 ඈ ඔබේ කුඩම්මාය.
 15ඔබේ ලේලිගේ නග්නභාවය නොහරින්න.
 ඈ ඔබේ පුත්‍රයාගේ භාර්යාවය; ඔබ ඇගේ නග්නභාවය නෑරිය යුතුය.
 16ඔබේ සහෝදරයාගේ භාර්යාවගේ නග්නභාවය නොහරින්න.
 එය ඔබේ සහෝදරයාගේ නග්නභාවය.
 17ස්ත්‍රියෙකුගේ සහ ඇගේ දුවගේත් නග්නභාවය නොහරින්න; ඇගේ පුත්‍රයාගේ දුවවත් ඇගේ දියණියන්ගේ දුවවත් නග්නභාවය හරින පිණිස පාවානොගනින්න; ඔව්හු ළඟ නෑකම් ඇත්තියෝය.
 ඒක දූෂ්‍යකමක්ය.
 18ඔබේ භාර්යාව ජීවත්ව සිටියදී විරුද්ධකම් හටගන්න හැටියට, ඈ හැර ඇගේ සහෝදරීත් නග්නභාවය හරින පිණිස පාවානොගන්න.
 19ස්ත්‍රියෙක් මාසේ මාරුවී අපවිත්‍රව සිටින තුරු ඇගේ නග්නභාවය හැරීමට ඈ කරා නොපැමිණෙන්න.
 20ඔබේ අසල්වාසියාගේ භාර්යාව සමඟ ඔබ කිලුටු වන පිණිස ඈ සමඟ සංවාසය නොකළයුතුය.
 21ඔබේ වංශයෙන් කිසිවෙකු මොලෙක්ට ගිනි මැදින් යවා පූජාකොට ඔබේ දෙවියන්වහන්සේගේ නාමයට අපහාසනොකරන්න.
 මම ස්වාමීන්වහන්සේය.
 22ගැහැනුන් සමඟ මෙන් පිරිමින් සමඟ සංවාසය නොකරන්න.
 ඒක පිළිකුලක්ය.
 23කිසි මෘගයෙකු සමඟ සංවාසයකොට අපවිත්‍ර නොවන්න.
 කිසි ස්ත්‍රියෙක්ද සංවාසය පිණිස මෘගයෙකු ඉදිරියට නොපැමිණිය යුතුය.
 ඒක ව්‍යාකූල දෙයක්ය.
 24මේ කිසිවකින් තමුන්ම කිලුටුකර නොගන්න.
 මක්නිසාද මා විසින් ඔබ සැම ඉදිරියෙන් පහකරන ජාතීහු මේ සියලු දේවලින් අපවිත්‍රව සිටිති.
 25දේශයද කිලුටුවී තිබේ.
 ඒ නිසා එහි අයුතුකම ඒ පිටට පමුණුවන්නෙමි, දේශයද එහි වැසියන් වමාරා දමන්නීය.
 26ඔබ සැම මේ පිළිකුල්වලින් කිසිවක් නොකොට, මාගේ පනත් හා මාගේ විනිශ්චයයන් පවත්වන්න; ස්වදේශියෙක් වුවත් ඔබ සැම අතරේ සිටින විදේශියෙක් වුවත් එසේ පවත්වන්ට ඕනෑය.
 27(මක්නිසාද ඔබ සැමට පළමුවෙන් දේශයෙහි විසූ මනුෂ්‍යයෝ මේ සියලු පිළිකුල්කම් කොට දේශය කිලුටුකළෝය.
) 28එසේ ඔබ සැමත් දේශය අපවිත්‍රකළොත් දේශය ඔබ සැමට පළමුවෙන් සිටිය ජාතීන් වමාරාදැමුවාක්මෙන් ඔබ සැමත් වමාරා දමනවා ඇත.
 29මක්නිසාද කවුරු නුමුත් මේ පිළිකුල්කම්වලින් කිසිවක් කළොත් එසේ කරන අය තමුන්ගේ සෙනඟ අතරෙන් සිඳදමනු ලබන්නෝය.
 30එබැවින් ඔබ සැමට පළමුවෙන් කරනලද මේ පිළිකුල් සිරිත්වලින් කිසිවක් පවත්වා ඔබ සැම ඒවායින් අපවිත්‍ර නොවෙන පිණිස, මාගේ නියමය රක්ෂාකරන්න.
 මම ඔබ සැමගේ දෙවිවූ ස්වාමීන්වහන්සේයයි කීසේක.
 


