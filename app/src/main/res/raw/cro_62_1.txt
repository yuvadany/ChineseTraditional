1 Što bijaše od početka, što smo čuli, što smo vidjeli očima svojim, što razmotrismo i ruke naše opipaše o Riječi, Životu - 2 da, Život se očitova, i vidjeli smo i svjedočimo, i navješćujemo vam Život vječni, koji bijaše kod Oca i očitova se nama - 3 što smo vidjeli i čuli, navješćujemo i vama da i vi imate zajedništvo s nama.
 A naše je zajedništvo s Ocem i sa Sinom njegovim Isusom Kristom.
 4 I to vam pišemo da radost naša bude potpuna.
 5 A ovo je navještaj koji smo čuli od njega i navješćujemo vama: Bog je svjetlost i tame u njemu nema nikakve! 6 Reknemo li da imamo zajedništvo s njim, a u tami hodimo, lažemo i ne činimo istine.
 7 Ako u svjetlosti hodimo, kao što je on u svjetlosti, imamo zajedništvo jedni s drugima i krv Isusa, Sina njegova, čisti nas od svakoga grijeha.
 8 Reknemo li da grijeha nemamo, sami sebe varamo i istine nema u nama.
 9 Ako priznamo grijehe svoje, vjeran je on i pravedan: otpustit će nam grijehe i očistiti nas od svake nepravde.
 10 Reknemo li da nismo zgriješili, pravimo ga lašcem i riječi njegove nema u nama.
         


