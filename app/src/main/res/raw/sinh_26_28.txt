 තීර්හි රජුගේ වැටීම 1 ස්වාමීන්වහන්සේගේ වචනය නැවත මා වෙතට පැමිණ කියනුයේ: 2මනුෂ්‍ය පුත්‍රය, ස්වාමිවූ දෙවියන්වහන්සේ මෙසේ කියනසේකැයි තීර්හි අධිපතියාට කියන්න: ඔබ දෙවිකෙනෙක් නොව මනුෂ්‍යයෙක් නුමුත් ඔබේ සිත උඩඟුවී-මම දෙවිකෙනෙක්මි; මුහුද මැද මම දෙවිකෙනෙකුගේ ආසනයේ වැඩහිඳිමියි ඔබ කියමින්, ඔබේ සිත දෙවිකෙනෙකුගේ සිත මෙන් සැලකුවෙහිය.
 3ඔන්න, ඔබ දානියෙල්ට වඩා ප්‍රඥාවන්තය; ඔබෙන් කිසි රහසක් සඟවන්ට බැරිය.
 4ඔබේ ප්‍රඥාවෙන්ද ඔබේ නුවණින්ද ඔබ සම්පත් උපදවාගෙන, රන්ද රිදීද ලබා ඔබේ ගබඩාවල තබාගත්තෙහිය.
 5ඔබේ ප්‍රඥාවේ මහත්කමින් ඔබේ වෙළඳාම කරණකොටගෙන ඔබේ සම්පත් ඔබ වැඩිකරගෙන සිටින බැවින්, ඔබේ සම්පත්වලින් ඔබේ සිත උඩඟුවී තිබේ.
 6එබැවින් ස්වාමිවූ දෙවියන්වහන්සේ මෙසේ කියනසේක: ඔබේ සිත දෙවිකෙනෙකුගේ සිත මෙන් ඔබ සලකන බැවින්, 7බලව, මම ජාතීන් අතරෙන් ඉතා භයානක විදේශීන් ඔබට විරුද්ධව පමුණුවන්නෙමි.
 ඔව්හු ඔබේ ප්‍රඥාවේ ලක්ෂණකමට විරුද්ධව තමුන්ගේ කඩු ඇද, ඔබේ දීප්තිය කිලුටුකරන්නෝය.
 8ඔව්හු ඔබ මිනීවළට පමුණුවන්නෝය; මැරුම්කන අය විඳින මරණවලින් ඔබ මුහුද මැදදී මැරෙනවා ඇත.
 9ඔබ දෙවි කෙනෙක් නොව ඔබට තුවාලකරන්නාගේ අතේ මනුෂ්‍යයෙක්ව සිටින නුමුත්-මම දෙවිකෙනෙක්යයි ඔබව මරාදමන්නා ඉදිරියෙහි ඇත්තටම ඔබ කියන්නෙහිද? 10අචර්මඡේදිතයන් විඳින මරණවලින් ඔබ විදේශීන් අතින් මැරුම්කන්නෙහිය.
 මක්නිසාද මම එසේ කීයෙමියි ස්වාමිවූ දෙවියන්වහන්සේ කියනසේකැයි කීය.
 11තවද ස්වාමීන්වහන්සේගේ වචනය මා වෙතට පැමිණ කියනුයේ: 12මනුෂ්‍ය පුත්‍රය, තීර්හි රජු ගැන විලාපයක් පවත්වමින්- ස්වාමිවූ දෙවියන්වහන්සේ මෙසේ කියනසේකැයි ඔහුට කියන්න.
 ඔබ සම්පූර්ණකම මුද්‍රාකරන්නාව ප්‍රඥාවෙන් පිරී, අලංකාරකමෙන් සම්පූර්ණව සිටිනෙහිය.
 13ඔබ දෙවියන්වහන්සේගේ උයන වන ඒදන්හි සිටියෙහිය; සියලු අනර්ඝ ගල් වන ලෝහිතංකද පුෂ්පරාගද වජ්‍රද රන්කාන්තිද නඛමාණික්‍යද සූර්යකාන්තිද නීලමාණික්‍යද රතු කැටද මරකතද රන්ද ඔබේ වැස්මව තිබුණේය.
 ඔබේ රබන්වලද ඔබේ නළාවලද මෙහෙවර ඔබ තුළෙහි විය; ඔබ මවනු ලැබූ දවසේදී ඒවා සූදානම් කරනලද්දේය.
 14ඔබ පියාපත් විදහාගෙන සිටින අභිෂේකලත් කෙරුබයෙක් වූයෙහිය.
 මම ඔබ දෙවියන්වහන්සේගේ ශුද්ධවූ කන්දෙහි සිටෙවුවෙමි; ඔබ ගිනි ඇවිළෙන ගල් අතරෙහි ඇවිද්දෙහිය.
 15ඔබ මවනු ලැබූ දා පටන් ඔබ තුළ අධර්මිෂ්ඨකම සම්බවෙන තුරු ඔබේ මාර්ගවල ඔබ සම්පූර්ණව සිටියෙහිය.
 16ඔබේ වෙළඳාමේ මහත්කමින් මනුෂ්‍යයෝ ඔබ මැද බලාත්කාරකම් පිරෙවුවෝය, ඔබ පව්කෙළෙහිය.
 එබැවින් ඔබ කෙලහුණු දෙයක් මෙන් දෙවියන්වහන්සේගේ කන්දෙන් අහක්කර දැමුවෙමි; එබැවින් පියාපත් විදහාගන සිටින කෙරුබ්නි, මම ඔබ ගිනි ඇවිළෙන ගල් අතරෙන් නැතිකෙළෙමි.
 17ඔබේ රුව නිසා ඔබේ සිත උඩඟුවී තිබේ.
 ඔබේ දීප්තිමත්කම නිසා ඔබේ ප්‍රඥාව නරක්කරගත්තෙහිය.
 මම ඔබ පොළොවට හෙළා, රජවරුන් විසින් ඔබ දකින පිණිස ඔබ ඔවුන් ඉදිරියෙහි තැබුවෙමි.
 18ඔබේ වෙළඳාමේ අධර්මිෂ්ඨකමෙන් කළ ඔබේ අපරාධ රාශියෙන් ඔබ ඔබේ ශුද්ධස්ථාන කෙලහුවෙහිය; එහෙයින් මම ඔබ ඇතුළෙන් ගින්නක් නික්මවීමි, එය ඔබ නාස්තිකෙළේය, ඔබ දකින සියල්ලන්ගේ ඇස් ඉදිරියෙහි පොළොව පිට ඔබ අලුකෙළෙමි.
 19ජනයන් අතරෙහි ඔබව අඳුනන සියල්ලෝ ඔබ ගැන විස්මපත්වන්නෝය.
 ඔබ භීතියක් වී සිටිනෙහිය, තවත් කවදාවත් ඔබ නොවන්නෙහියයි කීය.
 20 ස්වාමීන්වහන්සේගේ වචනය මා වෙතට පැමිණ කියනුයේ: 21මනුෂ්‍ය පුත්‍රය, ඔබේ මුහුණ ශීදොන් දෙසට හරවා ඊට විරුද්ධව අනාගතවාක්‍ය පවසමින් මෙසේ කියන්න: 22ස්වාමිවූ දෙවියන්වහන්සේ මෙසේ කියන සේක-එම්බා ශීදොන්, මම ඔබට විරුද්ධවයෙමි; ඔබ ඇතුළෙහි ගෞරව ලබන්නෙමි.
 මා ඈ කෙරෙහි විනිශ්චයන් ඉෂ්ටකොට, මා පිරිසිදු බව ඇය කරණකොටගෙන පෙන්නූ කල්හි, මා ස්වාමීන්වහන්සේ බව ඔවුන් දැනගන්නවා ඇත.
 23එසේය, මම ඈ තුළට වසංගතයත් ඇගේ වීථි තුළට ලේත් අරින්නෙමි; වටකරින් ඈ පිටට පැමිණෙන කඩුවෙන් ඈ තුළ මනුෂ්‍යයෝ මැරුම්කා වැටෙන්නෝය; මෙසේ මා ස්වාමීන්වහන්සේ බව ඔවුන් දැනගන්නවා ඇත.
 24එවිට ඉශ්‍රායෙල් වංශයට ඇනෙන කටුවක්වත් රිදවන උලක්වත් ඔවුන්ව සුළුකළාවූ ඔවුන් අවට සිටින සියල්ලන්ගෙන් තවත් නොපැමිණෙන්නේය; මෙසේ මා ස්වාමිවූ දෙවියන්වහන්සේ බව ඔවුන් දැනගන්නවා ඇත.
 25 ස්වාමිවූ දෙවියන්වහන්සේ මෙසේ කියනසේක: ඉශ්‍රායෙල් වංශය විසිරී සිටින ජනයන් අතරෙන් ඔවුන් මා විසින් රැස්කර, මා පිරිසිදු බව ඔවුන් කරණකොටගෙන ජාතීන්ගේ ඇස් හමුයෙහි පෙන්නූ කල්හි, මාගේ මෙහෙකරුවාවූ යාකොබ්ට මා විසින් දුන් රටෙහි ඔවුන් වාසයකරනවා ඇත.
 26ඔව්හු එහි සුවසේ වාසයකොට, ගෙවල් ගොඩනගන්නෝය, මිදිවතු වවන්නෝය; ඔවුන් අවට සිටින්නාවූ, ඔවුන්ව සුළුකළාවූ සියල්ලන් කෙරෙහි මා විසින් විනිශ්චයන් ඉෂ්ටකළ කල්හි ඔවුන් එසේ සුවසේ වාසයකරනවා ඇත; මෙසේ මා ඔවුන්ගේ දෙවිවූ ස්වාමීන්වහන්සේ බව ඔව්හු දැනගන්නෝයයි කීය.
 


