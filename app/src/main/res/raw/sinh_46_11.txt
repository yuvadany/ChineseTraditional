1මා ක්‍රිස්තුස්වහන්සේව ආදර්ශයට ගන්නාක්මෙන් ඔබ සැම මා ආදර්ශයට ගන්න.
 2ඉතින් ඔබ සැම සියල්ලෙහිදී මා සිහිකර, මා විසින් ඔබ සැමට භාරදුන් නියෝග භාරදුන් හැටියට පවත්වන නිසා ඔබ සැමට ප්‍රශංසාකරමි.
 3නුමුත් එක එක පුරුෂයාගේ හිස ක්‍රිස්තුස්වහන්සේ බවද, ස්ත්‍රියගේ හිස පුරුෂයා බවද, ක්‍රිස්තුස්වහන්සේගේ හිස දෙවියන්වහන්සේ බවද ඔබ සැම දැනගන්නවාට කැමැත්තෙමි.
 4හිස වසාගෙන යාච්ඤාකරන්නාවූ නොහොත් ධර්මවාක්‍ය පවසන්නාවූ පුරුෂයා තමාගේ හිසට අගෞරවකරයි.
 5නුමුත් හිස නොවසා යාච්ඤාකරන්නාවූ නොහොත් ධර්මවාක්‍ය පවසන්නාවූ ස්ත්‍රී තමාගේ හිසට අගෞරව කරන්නීය.
 මක්නිසාද ඈ මුඩුකළ හිස ඇත්තියකට සමානය.
 6මක්නිසාද ස්ත්‍රියෙක් හිස වසා නොගනිතොත් හිසකේ කපාගනීවා.
 නුමුත් ස්ත්‍රියකට හිසකේ කැපීමවත් මුඩුකිරීමවත් ලජ්ජාවක්නම් ඈ හිස වැස්මක් ඇතුව සිටීවා.
 7පුරුෂයා දෙවියන්වහන්සේගේ රූපයද ගෞරවයද බැවින් ඔහුට නම් හිසවසන්ට කිසිසේත් යුතු නැත.
 නුමුත් ස්ත්‍රිය පුරුෂයාගේ ගෞරවයය.
 8මක්නිසාද පුරුෂයා ස්ත්‍රියගෙන් නොව, ස්ත්‍රිය පුරුෂයාගෙන්ය.
 9තවද පුරුෂයා ස්ත්‍රිය නිසා නොව ස්ත්‍රිය පුරුෂයා නිසා මවනලද්දීය.
 10එහෙයින් දේවදූතයන් නිසා බලයට යටත්වීමේ ලකුණක් හිසේ ඇතුව සිටින්ට ස්ත්‍රීට යුතුය.
 11ඒ කෙසේවී නුමුත් ස්වාමීන්වහන්සේ තුළ පුරුෂයා නැතුව ස්ත්‍රියවත් ස්ත්‍රිය නැතුව පුරුෂයාවත් නැත.
 12මක්නිසාද ස්ත්‍රී පුරුෂයාගෙන් වුණාක්මෙන් පුරුෂයාත් ස්ත්‍රිය කරණකොටගෙන වන්නේය; නුමුත් සියල්ල දෙවියන්වහන්සේගෙන්ය.
 13හිස නොවසා දෙවියන්වහන්සේට යාච්ඤාකරන්ට ස්ත්‍රියකට හොබනේද කියා ඔබ සැම තුළම විනිශ්චයකරන්න.
 14පුරුෂයෙකුට දික්වූ හිසකේ තිබේ නම් ඒක ඔහුට අගෞරවයක් බව ස්වාභාවධර්මයෙන්ම ඔබ සැම ඉගෙනගන්නවා නොවේද? 15නුමුත් ස්ත්‍රියකට දික්වූ හිසකේ ඇත්නම් එය ඈට ගෞරවයක්ය.
 මක්නිසාද ඇගේ හිසකේ වැස්මක් කොට ඈට දී තිබේ.
 16එහෙත් යමෙක් (ඒ ගැන) වාදකරන්ට කැමැත්තේ නම් අපටවත් දෙවියන්වහන්සේගේ සභාවලටවත් එයාකාර සිරිතක් නැත.
 ස්වාමීන්ගේ රාත්‍රි භෝජනය නොනිසි ලෙස පැවැත්වීම 17නුමුත් මම ඔබ සැමට මේ ආඥාව දීමේදී යහපත නොව අයහපත සිද්ධවෙන හැටියට ඔබ සැම රැස්වන නිසා ඔබ සැමට ප්‍රශංසා නොකරමි.
 18මක්නිසාද පළමුකොට ඔබ සැම සභාවෙහි රැස්වන කල, ඔබ සැම අතරෙහි භේද තිබෙන බව මට ආරංචිය; එය තරමක් දුරට විශ්වාස කරමි.
 19මක්නිසාද ඔබ සැම අතරෙහි විශ්වාසවූ අයවල් ප්‍රකාශවන පිණිස ලබ්ධි භේදත් ඔබ සැම අතරෙහි තිබෙන්ට ඕනෑය.
 20ඉතින් ඔබ සැම එකට රැස්වන කල්හි ස්වාමීන්වහන්සේගේ රාත්‍රි භෝජනය කෑමක් නම් නැත.
 21මක්නිසාද ඔබ සැම කන විට, එකිනෙකා තම තමාගේම කෑම අනික් කෙනෙකුට ප්‍රථමයෙන් කන්නේය; මෙසේ එක්කෙනෙක් බඩගිනිව ඉන්නේය, තවත් කෙනෙක් මත්වන්නේය.
 22කිමෙක්ද? කන්ටත් බොන්ටත් ඔබ සැමට ගෙවල් නැද්ද? නොහොත් ඔබ සැම දෙවියන්වහන්සේගේ සභාව සුළුකොට කිසිවක් නැත්තන් ලජ්ජාවට පමුණුවවුද? ඔබ සැමට මක්කියම්ද? මේ ගැන ඔබ සැමට ප්‍රශංසාකරම්ද? ප්‍රශංසා නොකරමි.
 23මක්නිසාද මම ඔබ සැමට භාරදුන් දේ ස්වාමීන්වහන්සේගෙන් ලැබීමි, එනම් ස්වාමීවූ යේසුස්වහන්සේ පාවාදෙනු ලැබූ රාත්‍රියේදී උන්වහන්සේ රොටි රැගෙන, 24ස්තුතිකොට, කඩා: මේක ඔබ සැම උදෙසා දෙන්නාවූ මාගේ ශරීරයය.
 මා සිහිකිරීම පිණිස මේක කරන්නැයි කීසේක.
 25එලෙසම රාත්‍රි කෑමෙන් පසු කුසලානත් දී: මේ කුසලාන මාගේ ලෙයින් පිහිටුවන අලුත් ගිවිසුමය.
 යම් පමණ වර ඔබ සැම මෙයින් බොන්නහුද, එපමණ වර මා සිහිකිරීම පිණිස මේක කරන්නැයි කීසේක.
 26මක්නිසාද, ඔබ සැම යම් පමණ වරක් මේ රොටි කන්නහුද කුසලානෙන් බොන්නහුද එපමණ වරක් ස්වාමීන්වහන්සේ එන තුරු ඔබ සැම උන්වහන්සේගේ මරණය ප්‍රකාශකරන්නහුය.
 27එහෙයින් නුසුදුසුලෙස මේ රොටි කන්නාවූ නොහොත් ස්වාමීන්වහන්සේගේ කුසලානෙන් බොන්නාවූ කවරෙකු නුමුත්, ස්වාමීන්වහන්සේගේ ශරීරය ගැනත් ලේ ගැනත් වරදකාරයෙක් වන්නේය.
 28නුමුත් එක් එක්කෙනා තම තමාම සෝදිසිකොට, ඒ රොටි කෑවාවේ, 29ඒ කුසලානෙන් බීවාවේ.
 මක්නිසාද කන්නාවූ බොන්නාවූ තැනැත්තේ ශරීරය නොවිමසනවා නම්, ඔහු තමාටම දඬුවම් පැමිණෙන ලෙස කන්නේය, බොන්නේය.
 30ඉන්නිසා ඔබ සැම අතරේ බොහෝ දෙනෙක් දුර්වලව ලෙඩව සිටිති, බොහෝ දෙනෙක්ද නින්දට පත්වෙති.
 31අපි අපම විමසමු නම්, අප විනිශ්චයකරනු ලබන්නේ නැත.
 32නුමුත් අප විනිශ්චයකරනු ලබන කල ලෝකයා සමඟ වරදට පත් නොවන පිණිස ස්වාමීන්වහන්සේගෙන් දඬුවම් ලබමුව.
 33එබැවින්, මාගේ සහෝදරයෙනි, කන්ට ඔබ සැම රැස්වෙන කල එකිනෙකා ගැන බලා සිටින්න.
 34යමෙකුට බඩගිනි ඇත්නම් ඔබ සැමගේ රැස්වීම දඬුවමට හේතු නොවන පිණිස ඔහු ගෙදරදී කෑවාවේ, මා ආ විටකදී අනික් කාරණා හරිගස්සන්නෙමි.
 


