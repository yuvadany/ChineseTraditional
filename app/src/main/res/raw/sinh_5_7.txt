 වෙන්වීමට අණකිරීම 1ඔබ හිමිකරගන්ට යන්නාවූ දේශයට ඔබේ දෙවිවූ ස්වාමීන්වහන්සේ ඔබ පමුණුවා නොයෙක් ජාතීන්වන හිත්තීවරුන්ද ගිර්ගාෂිවරුන්ද අමෝරිවරුන්ද කානානිවරුන්ද පෙරිස්සිවරුන්ද හිවීවරුන්ද යෙබූසිවරුන්ද යන ඔබට වඩා මහත්වූ බලසම්පන්නවූ ජාතීන් සත ඔබ ඉදිරියෙන් පහකර දමන කල්හිද, 2ඔබේ දෙවිවූ ස්වාමීන්වහන්සේ ඔවුන් ඔබ අතට පාවාදෙන්ටත් ඔබ ඔවුන්ට පහරදෙන්ටත් යෙදෙන කල්හිද ඔබ ඔවුන් සමඟ කිසි ගිවිසුමක් නොකොට, ඔවුන්ට කරුණා නොකොට, ඔවුන් සහමුලින්ම විනාශකර දමන්න.
 3ඔවුන් සමඟ ආවාහ විවාහ නොකරන්න; ඔබේ දුව ඔහුගේ පුත්‍රයාට පාවා නොදෙන්න, ඔහුගේ දුව ඔබේ පුත්‍රයාට පාවා නොගන්න.
 4මක්නිසාද ඔවුන් අන් දෙවිවරුන්ට සේවයකරන පිණිස ඔබේ පුත්‍රයා මා අනුව යාමෙන් අහකට හරවාගන්නවා ඇත.
 එවිට ස්වාමීන්වහන්සේගේ උදහස ඔබට විරුද්ධව ඇවිළ උන්වහන්සේ වහාම ඔබ විනාශකරනවා ඇත.
 5එහෙත් ඔවුන්ට මෙසේ කරන්න: ඔවුන්ගේ පූජාසන කඩාදමා, ඔවුන්ගේ රූපස්තම්භ බිඳදමා, ඔවුන්ගේ අෂේරා කණු කපාදමා, ඔවුන්ගේ රූප ගින්නෙන් දවන්න.
 6මක්නිසාද ඔබ ඔබේ දෙවිවූ ස්වාමීන්වහන්සේට ශුද්ධ සෙනඟක්ය.
 පොළෝතලයෙහි සිටින සියලු මනුෂ්‍ය වර්ගයන් අතරෙන් ස්වාමීන්වහන්සේ තමන් සන්තක සෙනඟක් වන පිණිස ඔබ තෝරාගත් සේක.
 7ස්වාමීන්වහන්සේ ඔබ සැම කෙරෙහි ඇලුම්වී ඔබ සැම තෝරාගත්තේ අන් සියලු ජනයන්ට වඩා ඔබ සැම ගණනින් වැඩි නිසා නොවේ; මක්නිසාද ඔබ සැම අන් සියලු ජනයන්ට වඩා ස්වල්ප වූහුය.
 8නුමුත් ස්වාමීන්වහන්සේ ඔබ සැම බලවත් හස්තයකින් පිටතට ගෙනැවිත්, වහල්කමේ ගෙදර වන මිසරයේ රජවූ ඵාරාවෝ අතින් ඔබ සැම මිදුවේ උන්වහන්සේ ඔබ සැමට ප්‍රේමකළ නිසාත් ඔබ සැමගේ පියවරුන්ට දිවුළ දිවිරීම ඉෂ්ටකරන්ට කැමතිවූ නිසාත්ය.
 9එබැවින් ඔබේ දෙවිවූ ස්වාමීන්වහන්සේ දෙවියන්වහන්සේ බවද උන්වහන්සේට ප්‍රේමකරමින් උන්වහන්සේගේ ආඥා පවත්වන්නන් සමඟ පරම්පරා දහසක් දක්වා ගිවිසුම සහ කරුණාව පවත්වන්නාවූ විශ්වාසවූ දෙවියන්වහන්සේ බවද, 10උන්වහන්සේට වෛරවන්නන් විනාශ කරන පිණිස උන්වහන්සේ ඔවුන්ගේ මුහුණු ඉදිරිපිට ඔවුන්ට ප්‍රතිඵල දෙන බවද දැනගන්න.
 උන්වහන්සේ තමන්ට වෛරවන්නා ගැන ප්‍රමාද නොවී ඔහුගේ මුහුණ ඉදිරිපිට ඔහුට ප්‍රතිඵල දෙනසේක.
 11එබැවින් පවත්වන්ට මා විසින් අද ඔබට අණකරන ආඥාවද පනත්ද විනිශ්චයන්ද රක්ෂාකරන්න.
 ‍ ජය ලැබෙන බවට පොරොන්දුව 12තවද ඔබ සැම මේ විනිශ්චයන් අසා ඒවා පවත්වා ඉෂ්ටකරන බැවින් ඔබේ දෙවිවූ ස්වාමීන්වහන්සේ ඔබේ පියවරුන්ට දිවුළ ගිවිසුම හා කරුණාව ඔබ සමඟ පවත්වා, 13ඔබට ප්‍රේමවී, ඔබට ආශීර්වාදකොට, ඔබ වැඩිකර, ඔබට දෙන ලෙස ඔබේ පියවරුන්ට දිවුළ දේශයෙහිදී ඔබේ ගර්භයෙහි ඵලයට සහ ඔබේ භූමියේ ඵලය වන ඔබේ ධාන්‍යවලටද මුද්‍රික රසයටද තෙල්වලටද ඔබේ ගවයන්ගේ බෝවීමටද ඔබේ එළු බැටළු පැටවුන්ටද ආශීර්වාදකරනවා ඇත.
 14ඔබ සියලු මනුෂ්‍ය වර්ගයන්ට වඩා ආශීර්වාද ලබනවා ඇත.
 ඔබ සැම අතරෙහිද ඔබ සැමගේ සිව්පාවුන් අතරෙහිද පිරිමියෙක්වත් ගැහැනියෙක්වත් ගෑනු සතෙක්වත් වඳ නොවෙයි.
 15ස්වාමීන්වහන්සේ සියලු රෝග ඔබ කෙරෙන් පහකොට, ඔබ දන්නාවූ මිසරයේ අරිෂ්ට රෝගවලින් එකක්වත් ඔබ පිටට නොපමුණුවා, ඔබට වෛරවන සියල්ලන් පිට ඒවා තබනවා ඇත.
 16ඔබේ දෙවිවූ ස්වාමීන්වහන්සේ ඔබට පාවාදෙන සියලු මනුෂ්‍ය වර්ගයන් නැතිකරන්න; ඔබේ ඇස ඔවුන්ට අනුකම්පා නොකෙරේවා.
 ඔවුන්ගේ දෙවිවරුන්ට සේවය නොකරන්න; මක්නිසාද ඒක ඔබට මලපතක් වන්නේය.
 17මේ ජාතීහු මට වඩා වැඩිව සිටිති; ඔවුන් පන්නා දමන්ට මට පුළුවන් කෙසේදැයි ඔබට සිතෙන විට ඔවුන්ට භයනොවන්න.
 18ඔබේ දෙවිවූ ස්වාමීන්වහන්සේ ඵාරාවෝ සහ මුළු මිසරයට කළ දේද 19ඔබේ ඇස්වලින් දුටු මහත් පරීක්ෂණද ලකුණුද ආශ්චර්යයන්ද ඔබේ දෙවිවූ ස්වාමීන්වහන්සේ ඔබ පිටතට ගෙනාවාවූ ඒ බලසම්පන්න හස්තය හා දිගුකළ බාහුවද මනාකොට සිහිකරගන්න.
 ඔබ භයවෙන්නාවූ සියලුම ජනයන්ට ඔබේ දෙවිවූ ස්වාමීන්වහන්සේ එසේම කරනවා ඇත.
 20තවද ඉතුරුවී සැඟවෙන්නාවූ අය ඔබ ඉදිරියෙන් නැතිවී යනතුරු ඔබේ දෙවිවූ ස්වාමීන්වහන්සේ ඔවුන් අතරට දෙබරුන් යවනවා ඇත.
 21මහත්වූ භයානකවූ දෙවිකෙනෙක් ව සිටින ඔබේ දෙවිවූ ස්වාමීන්වහන්සේ ඔබ සැම අතරෙහි සිටින බැවින් ඔවුන් නිසා තැති නොගන්න.
 22ඔබේ දෙවිවූ ස්වාමීන්වහන්සේ ඒ ජාතීන් ඔබ ඉදිරියෙන් ටිකෙන් ටික පහකර දමනවා ඇත.
 ඔබ ඉක්මනින් ඔවුන් නැතිකර නොදැමිය යුතුය, එසේ කළොත් වන මෘගයෝ ඔබට විරුද්ධව වැඩිවන්නෝය.
 23ඔබේ දෙවිවූ ස්වාමීන්වහන්සේ ඔවුන් ඔබ අතට පාවාදී, ඔවුන් නැතිවී යන තුරු මහත්වූ පරාජයකින් ඔවුන් පරාජය කරනවා ඇත.
 24ඔවුන්ගේ රජවරුන්ද උන්වහන්සේ ඔබ අතට පාවා දෙනවා ඇත, ඔබ අහස යටින් ඔවුන්ගේ නාමය නැතිකර දමන්නෙහිය.
 ඔබ ඔවුන් විනාශකර දමන තුරු කිසි මනුෂ්‍යයෙකුට ඔබට විරුද්ධව සිටින්ට නොහැකි වන්නේය.
 25ඔවුන්ගේ දෙවිවරුන්ගේ රූප ගින්නෙන් දවාදමන්න.
 ඒවායේ තිබෙන රන් රිදීවලට ආශාවී ඒවා නොගන්න, එසේ කළොත් ඔබ මලපතකට අසුවන්නේය.
 මක්නිසාද ඒවා ඔබේ දෙවිවූ ස්වාමීන්වහන්සේට පිළිකුලක්ය.
 26පිළිකුල් දෙයක් ඔබේ ගෙට ගෙනගොස් ඔබ ඊට සමානවී නාස්තියට කැපනොවන්න.
 ඔබ ඊට ද්වේෂකොට එය සහමුලින්ම පිළිකුල්කොට සිතන්න.
 මක්නිසාද එය නාස්තියට කැපය.
 


