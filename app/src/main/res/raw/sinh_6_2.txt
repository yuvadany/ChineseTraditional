 රාහාබ් සහ ඔත්තුකාරයෝ 1නූන්ගේ පුත්‍රවූ යෝෂුවා ෂිට්ටීම්හි සිට මනුෂ්‍යයන් දෙදෙනෙක් ඔත්තුකාරයන් කොට රහසින් පිටත්කර: ඔබ සැම ගොස් දේශයද යෙරිකෝවද බලා එන්නැයි කීවේය.
 ඔව්හු ගොස් රාහාබ් නම් වේශ්‍යා ස්ත්‍රියෙකුගේ ගෙට ඇතුල්ව එහි නැවතී සිටියෝය.
 2එවිට දේශය සොයා බලන පිණිස ඉශ්‍රායෙල් පුත්‍රයන්ගෙන් මිනිස්සු අද රෑ මෙහි ආවෝයයි යෙරිකෝවේ රජුට කියනලද්දේය.
 3යෙරිකෝවේ රජ රාහාබ් වෙත පණිවිඩයක් යවා: ඔබ වෙතට ඇවිත් ඔබේ ගෙට ඇතුල්වී සිටින මිනිසුන් පිටතට ගෙනෙන්න.
 මක්නිසාද ඔව්හු මුළු දේශය සොයාබලන්ට ආවෝයයි රාහාබ්ට කියා ඇරියේය.
 4ඒ ස්ත්‍රී ඒ මිනිසුන් දෙදෙනා අඬගහගන ගොස් සැඟෙවුවාය; තවද ඈ කථාකොට: එසේය, ඒ මනුෂ්‍යයෝ මා වෙතට ආවෝය, නුමුත් ඔවුන් කොතැනින් ආවාද කියා නොදැන සිටියෙමි.
 5තවද කළුවර වී දොර වසන වේලාව පමණේදී ඒ මනුෂ්‍යයෝ පිටතට ගියෝය.
 කොතැනට ගියෝදැයි නොදනිමි.
 ඉක්මනින් ඔවුන් පස්සේ එළවාගන යන්න; ඔබ සැම ඔවුන් කරා පැමිණෙනවා ඇතැයි කීවාය.
 6නුමුත් ඈ ඔවුන් ගෙයි පියස්ස උඩට ගෙනගොස්, එහි අහුරා තිබුණු හණ දඬු යට ඔවුන් සැඟෙවුවාය.
 7ඒ මනුෂ්‍යයෝ යොර්දානට යන මාර්ගයෙන් තොටුපළවල් දක්වා ඔවුන් පස්සේ එළවාගන ගියෝය.
 ඔවුන් පස්සේ එළවාගන ගිය අය පිටතට ගිය හැටියේම දොර වසනලද්දේය.
 8ඔවුන් නිදාගන්ට පළමුවෙන් ඈ පියස්ස උඩ ඔවුන් වෙතට ඇවිත්, 9ඒ මනුෂ්‍යයන්ට කථාකොට: ස්වාමීන්වහන්සේ දේශය ඔබ සැමට දී තිබෙන බවද ඔබ සැම නිසා භීතිය අප පිට පැමිණ තිබෙන බවද දේශයේ සියලු වැසියන්ගේ සිත් ඔබ සැම නිසා දියවී තිබෙන බවද දනිමි.
 10මක්නිසාද ඔබ සැම මිසරයෙන් පිටතට එන කල ස්වාමීන්වහන්සේ ඔබ සැම ඉදිරියෙහි රතු මුහුදේ වතුර සිඳෙවු හැටිද ඔබ සැම විසින් සිඳදමනලද යොර්දානෙන් එතර සිටිය අමෝරිවරුන්ගේ රජවරුන් දෙදෙනාවූ සීහොන්ටත් ඕග්ටත් ඔබ සැම කළ දේද ඇසීමුව.
 11ඒ ඇසූ කෙණෙහිම අපේ සිත් දියවගියේය, ඔබ සැම නිසා කිසිවෙකු තුළ ධෛර්යයක් තවත් නොවීය.
 මක්නිසාද ඔබ සැමගේ දෙවිවූ ස්වාමීන්වහන්සේම ඉහළ ස්වර්ගයෙහිද පහත පොළොවෙහිද දෙවියන්වහන්සේය.
 12ඉතින් මා ඔබ සැමට කරුණාකළ බැවින් ඔබ සැමත් මාගේ පියාගේ පවුලට කරුණාකරමින් මාගේ පියාද මවුද සහෝදරයන්ද සහෝදරියන්ද ඔවුන්ට ඇති සියල්ලන්ද ආරක්ෂාකොට 13අපේ ප්‍රාණ මරණයෙන් ගළවන හැටියට ස්වාමීන්වහන්සේ ගැන මට දිවුරා සත්‍යවූ ලකුණක් මට දුනමැනවියි ඒ මනුෂ්‍යයන්ට කීවාය.
 14ඒ මනුෂ්‍යයෝ ඈට කථාකොට: අපේ මේ කාරණය ඔබ සැම එළිදරව් නොකරතොත් ස්වාමීන්වහන්සේ දේශය අපට දෙන කල අපි ඔබට කරුණාවෙන්ද සැබෑකමින්ද ක්‍රියාකරන්නෙමුව.
 එසේ ක්‍රියානොකළොත් අපේ ප්‍රාණ ඔබ සැම වෙනුවට මරණයට පැමිණේවයි කීවෝය.
 15එවිට ඈ ලනුවකින් ඔවුන් කවුළුවෙන් බැස්සෙවුවාය.
 මක්නිසාද ඇගේ ගෙය නුවර පවුර පිට තිබුණේය, ඈද පවුර පිට වාසයකළාය.
 16ඈ ඔවුන්ට කථාකොට: එළවාගන ගිය අයට ඔබ සැම අසු නොවන පිණිස කඳුකරයට යන්න; ඔවුන් හැරී එන තුරු එහි තුන් දවසක් සැඟවී සිටින්න.
 ඉන්පසු ඔබ සැමගේ ගමන යන්නැයි ඔවුන්ට කීවාය.
 17ඒ මනුෂ්‍යයෝ: ඔබ අප දිවුරවාගත් මේ දිවුරුම ගැන අපි නිදොස්වන්නෙමුව.
 18අප දේශයට ආ කල මේ රතු නූල් පටිය ඔබ අප බැස්සෙවු කවුළුවෙහි බැඳ තබා ඔබේ පියාද මවුද සහෝදරයන්ද ඔබේ පියාගේ ගෙයි වැසි සියල්ලන්ද ඔබ වෙතට ගෙයි එකතුකරගන්න.
 19එවිට කවරෙක්වත් ඔබේ ගෙයි දොරටුවලින් පිටවී වීථියට ගියොත් ඔහුගේ ලේ තමාගේම හිස පිටවන්නේය, අපි නිදොස්ය.
 ඔබ සමඟ ගෙයි සිටින යමෙකු පිට අතක් හෙළුවොත් ඔහුගේ ලේ අපේ හිස පිට වන්නේය.
 20නුමුත් ඔබ අපේ මේ කාරණය එළිදරව්කළොත් ඔබ අප දිවුරවාගත් දිවුරුම ගැන අපි නිදහස්වන්නෙමුයයි කීවෝය.
 21ඈ: ඔබ සැමගේ වචනවල හැටියට වේවයි කියා ඔවුන් පිටත්කළාය, ඔව්හු ගියෝය.
 ඈ රතු ලනුව කවුළුවේ බැන්දාය.
 22ඔව්හු ගොස් කඳුකරයට පැමිණ එළවාගන ගිය අය හැරී යනතුරු තුන් දවසක් එහි නැවතුණෝය.
 එළවාගන ගිය අය මාර්ගයේ සෑම තැනම ඔවුන් සෙවූ නුමුත් සම්බවුණේ නැත.
 23එවිට ඒ මනුෂ්‍යයෝ දෙදෙනා හැරී කඳුකරයෙන් බැස, එතරවී, නූන්ගේ පුත්‍රවූ යෝෂුවා වෙතට අවුත් තමුන්ට සිද්ධවුණු සියල්ල ඔහුට කීවෝය.
 24ඔව්හුද: සැබවින් ස්වාමීන්වහන්සේ මුළු දේශය අපේ අත්වලට දී තිබේ; දේශයේ සියලු වැසියන්ගේ සිත් අප ඉදිරියෙහි දියවීයතියි යෝෂුවාට කීවෝය.
 


