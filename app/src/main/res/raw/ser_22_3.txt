1 Na postelji svojoj noću tražih onog koga ljubi duša moja, tražih ga, ali ga ne nadjoh.
 2 Sada ću ustati, pa idem po gradu, po trgovima i po ulicama tražiću onog koga ljubi duša moja.
 Tražih ga, ali ga ne nadjoh.
 3 Nadjoše me stražari, koji obilaze po gradu.
 Videste li onog koga ljubi duša moja? 4 Malo ih zaminuh, i nadjoh onog koga ljubi duša moja; i uhvatih ga, i neću ga pustiti dokle ga ne odvedem u kuću matere svoje i u ložnicu roditeljke svoje.
 5 Zaklinjem vas, kćeri jerusalimske, srnama i košutama poljskim, ne budite ljubavi moje, ne budite je, dok joj ne bude volja.
 6 Ko je ona što ide gore iz pustinje kao stupovi od dima, potkadjena smirnom i tamjanom i svakojakim praškom apotekarskim? 7 Gle, odar Solomunov, a oko njega šezdeset junaka izmedju junaka Izrailjevih: 8 Svi imaju mačeve, vešti su boju, u svakog je mač o bedru radi straha noćnog.
 9 Odar je načinio sebi car Solomun od drveta livanskog; 10 Stupce mu je načinio od srebra, uzglavlje od zlata, nebo od skerleta, a iznutra nastrt ljubavlju za kćeri jerusalimske.
 11 Izidjite, kćeri sionske, i gledajte cara Solomuna pod vencem kojim ga mati njegova okiti na dan svadbe njegove i na dan veselja srca njegovog.
         


