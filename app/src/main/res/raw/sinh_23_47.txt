 බබිලෝනිය කෙරෙහි වූ විනිශ්චය 1කන්‍යාවවූ බබිලොන් දියණිය, බැස ධූලියෙහි හිඳගන්න; කල්දිවරුන්ගේ දියණිය, සිංහාසනයක් නැතුව බිම හිඳගන්න.
 මක්නිසාද: මෘදුවූ සිව්මැළිවූ තැනැත්තීයයි තවත් ඔබට කියනු නොලැබේ.
 2ඇඹරුම් ගල්ගෙන පිටි අඹරන්න.
 ඔබේ මුහුණු වැස්ම අහක්කොට, පිට ඇඳුම ගළවා දමා, කකුල් නග්නකර, ගංගාවලින් එගොඩවෙන්න.
 3ඔබේ නග්න භාවය ප්‍රකාශවන්නේය, ඔබේ ලජ්ජාවත් පෙනෙන්නේය.
 මම පළිගන්නෙමි, කිසි#47:3 නොහොත්-කිසි මනුෂ්‍යයෙක් මට විරුද්ධ නොවන්නේය.
 මනුෂ්‍යයෙකු පිළි නොගන්නෙමි.
 4අපේ මිදුම්කාරයා නම් සේනාවල ස්වාමීන්වහන්සේ යන නාමය ඇති ඉශ්‍රායෙල්ගේ ශුද්ධ තැනන්වහන්සේය.
 5කල්දිවරුන්ගේ දියණිය, නිශ්ශබ්දව ඉඳ අන්ධකාරයට ඇතුල්වෙන්න.
 මක්නිසාද ඔබ: රාජ්‍යවල ස්වාමිදුවයයි තවත් කියනු නොලබන්නීය.
 6මම මාගේ සෙනඟ කෙරෙහි උදහස්වී, මාගේ උරුමය කෙලහා, ඔවුන් ඔබ අතට දුනිමි.
 ඔබ ඔවුන්ට අනුකම්පාවක් නොපෙන්වා, මහල්ලන් පිට ඔබේ වියගහ ඉතා බර කෙළෙහිය.
 7මම සෑම කල්ම ස්වාමිදුවව සිටින්නෙමියි ඔබ කීවෙහිය.
 මෙසේ ඔබ මේ දේවල් සිතට ගත්තේවත්, එහි අන්තිමය සිහිකළේවත් නැත.
 8ඉතින් සැප ජීවිකාවට ඇලුම්වූ, නොසැලකිලිකමින් වාසයකරන්නාවූ: තවත් කෙනෙක් නැතුව මමම සිටිමියි කියාද මා වැන්දඹුවක් වෙන්නේවත් දරුවන් නැතිවීමක් අත්දකින්නේවත් නැතැයි කියාද සිත තුළ කියාගන්නාවූ ඔබ මේක අසන්න.
 9නුමුත් ඒ දෙකම එනම් දරුවන් නැතිවීමද වැන්දඹුකමද එක දවසේම හදිසියෙන් ඔබට පැමිණෙන්නේය.
 ඔබේ බොහෝ මායම්ද ඔබේ රාශි ගණන් මන්ත්‍රද තිබෙද්දීත් ඒවා සම්පූර්ණයෙන්ම ඔබ පිටට පැමිණෙන්නේය.
 10මක්නිසාද ඔබේ දුෂ්ටකමෙහි ඔබ නොසැලකිලිව සිට: මා දකින කෙනෙක් නැතැයි කීවෙහිය; ඔබේ ප්‍රඥාව හා ඔබේ දැනගැන්ම කරණකොටගෙන ඔබ මුළාවී: තවත් කෙනෙක් නැතුව මමම සිටිමියි ඔබේ සිත තුළ සිතාගත්තෙහිය.
 11ඒ නිසා විපත්තිය ඔබ පිටට පැමිණෙන්නේය; ඒක මතුරා හරින්ට ඔබ නොදන්නෙහිය.
 ඔබට පහකරගන්ට බැරි නාස්තියක් ඔබ පිටට වැටෙන්නේය.
 ඔබ නොදන්න විනාශයක්ද හදිසියෙන් ඔබ පිටට පැමිණෙන්නේය.
 12ඉතින් ඔබේ බාල වයසේ පටන් ඔබ විසින් වෙහෙස ඇතුව පුරුදුකළාවූ ඔබේ මන්ත්‍රද බොහෝවූ ඔබේ මායම්ද භාවිතාකරන්න; සමහරවිට ඔබට වාසි ලබාගත හැකිවන්නේය, සමහර විට ඔබ සතුරන්ට භය උපදවන්නෙහිය.
 13ඔබේ බොහෝ මන්ත්‍රණවලින් ඔබ වෙහෙසවී සිටිනෙහිය.
 ඉතින් නක්ෂත්‍රකාරයෝද තාරකා බලන්නෝද අමාවක්වලදී කාරණා දන්වන්නෝද නැගිට, ඔබ පිටට පැමිණෙන දේවලින් ඔබ ගළවත්වා.
 14බලව, ඔව්හු ඉපනැලි මෙන් වන්නෝය; ගින්න ඔවුන් දවන්නේය; ඔව්හු ගිනිදැල්ලේ බලයෙන් තමුන්ම ගළවා නොගන්නෝය.
 එය ගිනි තපින්ට අඟුරක්වත් ළංව ඉන්ට ගින්නක්වත් නොවන්නේය.
 15ඔබ යම් යම් දේ සමඟ වෙහෙසුණෙහිද ඒවා ඔබට එයාකාරවන්නේය.
 ඔබේ යෞවන වයසේ පටන් ඔබ සමඟ වෙළඳාම්කළ අයවල් තම තමුන්ගේ දිශාවලට අහක්ව යන්නෝය; ඔබ ගළවන්ට කිසිවෙක් නොවන්නේය.
 


