1 Zborovođi.
 Davidov.
 Za spomen.
 (70:2) O Bože, spasi me, Jahve, u pomoć mi pohitaj! 2 (70:3) Nek' se postide i smetu svi koji mi o glavi rade! Nek' odstupe i nek' se posrame koji se nesreći mojoj raduju! 3 (70:4) Nek' uzmaknu u sramoti svojoj koji zlurado na me grohoću! 4 (70:5) Neka kliču i nek' se vesele u tebi svi koji tebe traže! Neka govore svagda: "Velik je Bog!" svi koji spasenje tvoje ljube! 5 (70:6) A bijedan sam ja i nevoljan, o Bože, u pomoć mi pohitaj! Ti si pomoć moja i spasitelj; Jahve, ne kasni!         


