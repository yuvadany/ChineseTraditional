ජාත්‍යන්ධයෙකු සුවපත්කිරීම 1උන්වහන්සේ යද්දී, උපන්දා පටන් අන්ධවූ මනුෂ්‍යයෙකු දුටුසේක.
 2උන්වහන්සේගේ ගෝලයෝ: රබ්බි, මොහු අන්ධව ඉපදීමට පව්කළේ කවුද? මොහුද? මොහුගේ මවුපියෝදැයි ඇසුවෝය.
 3යේසුස්වහන්සේ උත්තරදෙමින්: දෙවියන්වහන්සේගේ ක්‍රියා මොහු කෙරෙහි ප්‍රකාශවන පිණිස මිස මොහුවත් මොහුගේ මවුපියන්වත් පව්කළ නිසා නොවේ.
 4දවහල්ව තිබියදී මා එවූ තැනන්වහන්සේගේ වැඩ අප විසින් කටයුතුය.
 රාත්‍රිය පැමිණෙයි, එවිට කිසිවෙකුට වැඩකරන්ට නුපුළුවන.
 5මා ලෝකයෙහි සිටින කල මම ලෝකයේ ආලෝකයව සිටිමියි කීසේක.
 6උන්වහන්සේ මෙසේ කියා බිමට කෙළ ගසා, එයින් මඩ සාදා ඒවා ඔහුගේ ඇස්වල ගා: 7ඔබ ගොස් සිලෝවම් පොකුණෙන් සෝදාගන්නැයි ඔහුට කීසේක.
 (සිලෝවම් යන වචනයේ අර්ථය එවනලද්දේය යනුයි.
) එවිට ඔහු ගොස් සෝදාගෙන පෙනීම ලැබ ආවේය.
 8එබැවින් අසල්වාසියෝද ඔහු සිඟන්නෙක්ව සිටි බව පෙර දුටු අයද කථාකොට: ඉඳගෙන සිඟමන් ඉල්ලූ තැනැත්තා මොහු නොවේදැයි කීවෝය.
 9සමහරෙක්: මේ ඔහුයයි කීවෝය.
 තවත් අය: නැත, නුමුත් මොහු ඔහු වාගේයයි කීවෝය.
 ඒ මමයයි ඔහු කීවේය.
 10එසේ නම් ඔබේ ඇස් පෑදුණේ කොහොමදැයි ඔව්හු ඔහුගෙන් ඇසුවෝය.
 11ඔහු උත්තරදෙමින්: යේසුස් නම් මනුෂ්‍යයා මඩ සාදා මාගේ ඇස්වල ගා-ඔබ සිලෝවම්ට ගොස් සෝදාගන්නැයි මට කීවේය.
 මම ගොස් සෝදාගෙන පෙනීම ලැබීමියි කීවේය.
 12ඔහු කොතැන්හිදැයි ඔව්හු ඇසුවෝය.
 මම නොදනිමියි ඔහු කීවේය.
‍ 13පළමු අන්ධව සිටි තැනැත්තා ඔව්හු පරිසිවරුන් ළඟට ගෙනගියෝය.
 14යේසුස්වහන්සේ මඩ සාදා ඔහුගේ ඇස් පෑදූ දවස වනාහි සබත් දවසය.
 15එබැවින් පරිසිවරු ඔහුට පෙනීම ලැබුණේ කොහොමදැයි ඔහුගෙන් නැවත ඇසුවෝය.
 ඔහුද: උන්වහන්සේ මාගේ ඇස්වල මඩ ගෑසේක, මම සෝදාගෙන පෙනීම ලැබ සිටිමියි ඔවුන්ට කීවේය.
 16එබැවින් පරිසිවරුන්ගෙන් සමහරෙක්: ඒ මනුෂ්‍යයා සබත් දවස නොපවත්වන බැවින් ඔහු දෙවියන්වහන්සේ වෙතින් ආ කෙනෙක් නොවේයයි කීවෝය.
 නුමුත් අන් සමහරෙක්: පව්කාරවූ මනුෂ්‍යයෙකුට මෙබඳු හාස්කම් කරන්ට පුළුවන් කොහොමදැයි කීවෝය.
 මෙසේ ඔවුන් අතරේ භේදයක් විය.
 17එබැවින් ඔව්හු නැවත අන්ධයාට කථාකොට: ඔහු ඔබේ ඇස් පෑදූ නිසා, ඔහු ගැන ඔබ කියන්නේ කුමක්දැයි ඇසුවෝය.
 උන්වහන්සේ අනාගතවක්තෘ කෙනෙකැයි ඔහු කීවේය.
 18එබැවින් යුදෙව්වරු පෙනීම ලැබු ඒ අයගේ මවුපියන් කැඳවන තුරු ඔහු අන්ධව සිට පෙනීම ලැබූ බව විශ්වාස නොකොට: 19අන්ධව උපන්නේයයි ඔබ සැම කියන ඔබ සැමගේ පුත්‍රයා මොහුද? එසේවී නම් දැන් ඔහුට පෙනෙන්නේ කොහොමදැයි ඔවුන්ගෙන් ඇසුවෝය.
 20ඔහුගේ මවුපියෝ ඔවුන්ට උත්තරදෙමින්: මොහු අපගේ පුත්‍රයා බවද අන්ධව උපන් බවද අපි දනිමුව.
 21නුමුත් දැන් ඔහුට පෙනෙන්නේ කොහොමදැයි නොදනිමුව; ඔහුගේ ඇස් පෑදුවේ කවුද කියාත් අපි නොදනිමුව.
 ඔහුගෙන් අසන්න; ඔහුට වයස් ඇත්තේය; ඔහුම තමා ගැන කියනවා ඇතැයි කීවෝය.
 22ඔහුගේ මවුපියන් මෙසේ කීවේ යුදෙව්වරුන්ට භයව සිටි නිසාය.
 මක්නිසාද යමෙක් උන්වහන්සේ ක්‍රිස්තුස්වහන්සේගේ ඒත්තුගත්තොත් ඔහු සිනගෝගයෙන් අහක්කරනු ලබන්නේයයි යුදෙව්වරුන් නියමකරගෙන තිබුණේය.
 23ඒ නිසා ඔහුගේ මවුපියෝ: ඔහුට වයස් ඇත්තේය, ඔහුගෙන් අසන්නැයි කීවෝය.
 24එවිට ඔව්හු අන්ධව සිටි මනුෂ්‍යයා දෙවෙනි වර කැඳවා: දෙවියන්වහන්සේට ගෞරව දෙන්න.
 මේ මනුෂ්‍යයා පව්කාරයෙක් බව අපි දනිමුයයි ඔහුට කීවෝය.
 25එබැවින් ඔහු උත්තරදෙමින්: උන්වහන්සේ පව්කාරයෙක්ද නැද්දැයි මම නොදනිමි.
 එකක් දනිමි-මම අන්ධව සිටියෙමි, දැන් මට පෙනීම ඇත්තේයයි කීවේය.
 26එබැවින් ඔව්හු; ඔහු ඔබට කුමක් කෙළේද? ඔබේ ඇස් පෑදුවේ කොහොමදැයි ඔහුගෙන් ඇසුවෝය.
 27ඔහු ඔවුන්ට උත්තරදෙමින්: මම මේ දැන් ඔබ සැමට කීමි, නුමුත් ඔබ සැම ඇසුවේ නැත.
 ඔබ සැම නැවත අසන්ට කැමති මක්නිසාද? ඔබ සැමත් උන්වහන්සේගේ ගෝලයන් වෙන්ට කැමතිදැයි කීවේය.
 28ඔව්හු ඔහුට නින්දාකොට: ඔබ ඔහුගේ ගෝලයාය; අපි නම් මෝසෙස්ගේ ගෝලයෝය.
 29දෙවියන්වහන්සේ මෝසෙස්ට කථාකර තිබෙන බව අපි දනිමුව.
 නුමුත් මේ මනුෂ්‍යයා ගැන නම් ඔහු කොතැනින්දැයි අපි නොදනිමුයයි කීවෝය.
 30ඒ මනුෂ්‍යයා ඔවුන්ට උත්තරදෙමින්: ඇයි, මේක පුදුමයක්ය, උන්වහන්සේ මාගේ ඇස් පාදා තිබියදීත් උන්වහන්සේ කොතැනින් ආසේක්ද කියා ඔබ සැම නොදන්නහුය.
 31දෙවියන්වහන්සේ පව්කාරයන්ගේ බස් නොඅසන බවත් යමෙක් දෙවියන්වහන්සේට නමස්කාරකරන්නෙක්ව උන්වහන්සේගේ කැමැත්තකරන්නේ නම් ඒ අයගේ බස් අසන බවත් අපි දනිමුව.
 32කිසිවෙක් අන්ධව උපන් කෙනෙකුගේ ඇස් පෑදූ බව ලෝකයේ පටන්ගැන්මේ සිට කවදාවත් නෑසූ දෙයක්ය.
 33මුන්වහන්සේ දෙවියන්වහන්සේ කෙරෙන් නාසේක් නම් කිසිදෙයක් කරන්ට උන්වහන්සේට නුපුළුවනැයි කීවේය.
 34ඔව්හු උත්තරදෙමින්: සියලු ආකාරයෙන් පාපවල උපන් ඔබ අපට උගන්වනවාදැයි කියා ඔහු අහක්කළෝය.
 35ඔවුන් ඔහු අහක්කළ බව යේසුස්වහන්සේට ආරංචිවිය; උන්වහන්සේට ඔහු සම්බව: ඔබ දෙවියන්වහන්සේගේ පුත්‍රයා කෙරෙහි අදහනවාදැයි ඇසූසේක.
 36ඔහු උත්තරදෙමින්; ස්වාමිනි, උන්වහන්සේ කෙරෙහි මා අදහන පිණිස උන්වහන්සේ කවුදැයි ඇසීය.
 37යේසුස්වහන්සේ ඔහුට කියනසේක්: ඔබ උන්වහන්සේ දුටුවෙහිය, ඔබ සමඟ කථාකරන්නෙත් උන්වහන්සේයයි කීසේක.
 38ස්වාමිනි, මම අදහමියි කියා ඔහු උන්වහන්සේට නමස්කාරකෙළේය.
 39යේසුස්වහන්සේ කථාකොට: ඇස් නොපෙනෙනවුන්ට පෙනෙන පිණිසද ඇස් පෙනෙනවුන් අන්ධවෙන පිණිසද විනිශ්චය සඳහා මේ ලෝකයට ආවෙමියි කීසේක.
 40උන්වහන්සේ සමඟ සිටියාවූ පරිසිවරුන්ගෙන් සමහරෙක් ඒ අසා: අපිත් අන්ධයෝදැයි උන්වහන්සේගෙන් ඇසුවෝය.
 41යේසුස්වහන්සේ ඔවුන්ට කියනසේක්: ඔබ සැම අන්ධයෝ නම් ඔබ සැමට පාපයක් නැත; නුමුත් දැන්-අපට පෙනේයයි ඔබ සැම කියන නිසා ඔබ සැමගේ පාපය පවතින්නේයයි ඔවුන්ට කීසේක.
 


