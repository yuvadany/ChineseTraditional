 පියාගේ ගුරුකම සැලකීම 1මාගේ පුත්‍රයෙනි, පියෙකුගේ ගුරුකම අසා, නුවණ දැනගැනීමට කන් යොමුකරන්න.
 2මක්නිසාද මම යහපත් ඉගැන්වීම ඔබ සැමට දෙමි; මාගේ උපදෙස් අත් නොහරින්න.
 3මක්නිසාද මම මාගේ පියාට ප්‍රිය පුත්‍රයෙක්ව, මාගේ මවු ඉදිරියෙහි මෘදුවූ එකම පුත්‍රයෙක්ව සිටියෙමි.
 4ඔහු මට උගන්වමින් මෙසේ කීයේය: ඒ මාගේ වචන ඔබේ සිතේ තබාගන්න; මාගේ ආඥා රක්ෂාකොට ජීවත්වන්න.
 5ප්‍රඥාව ලබාගන්න, නුවණ ලබා ගන්න; එය සිහිනැති නොකරන්න, මාගේ මුඛයේ කීම්වලින් අහක්ව නොයන්න.
 6ප්‍රඥාව අත් නොහරින්න, එවිට ඈ ඔබ ප්‍රවේසම්කරනවා ඇත; ඈට ප්‍රේමකරන්න, ඈද ඔබ ආරක්ෂාකරනවා ඇත.
 7ප්‍රඥාව ප්‍රධාන දෙයය, එබැවින් ප්‍රඥාව ලබාගන්න.
 එසේය, ඔබ ලබාගන්න සියල්ල ඇතුළුව, නුවණ ලබාගන්න.
 8ඇය ශ්‍රේෂ්ඨකරන්න, ඈද ඔබ උසස්කරන්නීය.
 ඔබ ඇය වැලඳගත්තාම, ඈ ඔබ ගෞරවයට පමුණුවන්නීය.
 9ඈ ඔබේ හිසට ශෝභන මාලාවක් දෙන්නීය; අලංකාර ඔටුන්නක්ද ඈ ඔබට පළඳවන්නීය.
 ජීවිතයේ මාර්ග දෙක 10මාගේ පුත්‍රය, කන්දී මාගේ කීම් පිළිගන්න; එවිට ඔබේ ජීවිතයේ අවුරුදු බොහෝ වන්නේය.
 11ප්‍රඥාවේ මාර්ගය මම ඔබට උගන්වා, හරිවූ මාවත්වල ඔබ ගෙනගියෙමි.
 12ඔබ යන කල ඔබේ පාද අවහිරනොවන්නේය; දුවන කල ඔබ නොපැකිලෙන්නෙහිය.
 13ගුරුකම තදින් අල්ලාගෙන, අතනෑර, එය තබාගන්න; මක්නිසාද එය ඔබේ ජීවනයය.
 14දුෂ්ටයන්ගේ මාවතට ඇතුල් නොවන්න.
 නපුරු මිනිසුන්ගේ මාර්ගයෙහි ගමන්නොකරන්න.
 15එයින් වැලකී, එහි නොගොස්, එයින් අහකට හැරී යන්න.
 16මක්නිසාද ඔව්හු නපුරක් නොකර නිදා නොගනිති; යමෙකු හෙළා නොදැමුවොත් ඔවුන්ගේ නින්ද පහවෙයි.
 17මක්නිසාද ඔව්හු දුෂ්ටකම නමැති කෑම කා, බලාත්කාරකම නමැති මුද්‍රිකපානය බොති.
 18නුමුත් ධර්මිෂ්ඨයන්ගේ මාවත ඉර මුදුන් වේලාව දක්වා වඩ වඩා ආලෝකවේගන යන්නාවූ අලුයම් ආලෝකය මෙන්ය.
 19දුෂ්ටයන්ගේ මාර්ගය අන්ධකාරය මෙන්ය.
 තුමූ කුමකින් පැකිලෙද්දැයි ඔව්හු නොදනිති.
 20මාගේ පුත්‍රය, මාගේ වචනවලට ඇහුම්කන්දී, මාගේ කීම්වලට ඔබේ කන නමන්න.
 21ඒවා ඔබේ ඇස් ඉදිරියෙන් පහ නොවේවා; ඔබේ සිත තුළ ඒවා තබාගන්න.
 22මක්නිසාද ඒවා සම්බවන්නන්ට ඒවා ජීවනයත් ඔවුන්ගේ සකල ශරීරයට සුවයත්වේ.
 23සියල්ලටම වඩා ඔබේ සිත ආරක්ෂාකරගන්න; මක්නිසාද එයින් ජීවනය නික්මෙන්නේය.
 24වංචා මුඛය ඔබෙන් පහකොට, වංක තොල් ඔබෙන් දුරුකරන්න.
 25ඔබේ ඇස් ඉස්සරහම බලත්වා, ඔබේ ඇසිපියද ඔබ ඉදිරියෙහි කෙළින්ම බලත්වා.
 26ඔබේ පාදවල මාවත සමතලාකරන්න, ඔබේ සියලු මාර්ග ස්ථිරව තිබේවා.
 27දකුණටවත් වමටවත් නොහැරෙන්න.
 ඔබේ පාද නපුරෙන් පහකරන්න.
 


