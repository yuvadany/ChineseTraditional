 ඉශ්‍රායෙල්ගේ විපත්ති කාලයේදී දෙවියන්වහන්සේ ඔවුන් සිහි කොට ගැළවීම ගෙනදෙන බව 1 ස්වාමීන්වහන්සේගෙන් යෙරෙමියා වෙතට පැමිණි වචනය මේය.
 2ඉශ්‍රායෙල්ගේ දෙවිවූ ස්වාමීන්වහන්සේ මෙසේ කියනසේක: මා විසින් ඔබට කී සියලුම වචන පොතක ලියන්න.
 3මක්නිසාද මා විසින් මාගේ සෙනඟවූ ඉශ්‍රායෙල්වරුන්ගෙත් යූදාවරුන්ගෙත් වාල්කම පහකරන දවස් පැමිණෙන්නේයයි ස්වාමීන්වහන්සේ කියනසේක.
 මම ඔවුන්ගේ පියවරුන්ට දුන් දේශයට ඔවුන් නැවත ගෙනෙන්නෙමි, ඔව්හුද ඒක භුක්තිවිඳින්නෝයයි ස්වාමීන්වහන්සේ කියනසේක.
 4තවද ඉශ්‍රායෙල්වරුන් සහ යූදාවරුන් ගැන ස්වාමීන්වහන්සේ කී වචන මේවාය.
 5ස්වාමීන්වහන්සේ මෙසේ කියනසේක: වෙවුලවීමේ හඬක් අපට ඇසුණේය; එය සමාදානයේ නොව භීතියේ හඬක් ය.
 6පුරුෂයෙක් බිහිකරන වේදනා විඳින්නේද කියා අසා බලන්න.
 බිහිකරන ස්ත්‍රියෙකු මෙන් සියලු පුරුෂයන් ඉඟටියේ අත් තබාගන ඉන්නවාත් සියලු මුහුණු සුදුමැළිව තිබෙනවාත් මට පෙනෙන්නේ මක්නිසාද? 7අහෝ!
 ඒ දවස මහත්ය, ඊට සමානවූ දවසක් නැත.
 ඒක යාකොබ්ගේ විපත්ති කාලයය; එහෙත් ඔවුන් එයින් ගළවනු ලබනවා ඇත.
 8මක්නිසාද ඒ දවසේදී ඔහුගේ වියගහ ඔබේ බෙල්ලෙන් බිඳදමා, ඔබේ බැඳුම් කඩාදමන්නෙමියි සේනාවල ස්වාමීන්වහන්සේ කියනසේක.
 විදේශියෝ තවත් ඔවුන් යටත්කර නොගන්නෝය.
 9ඔව්හුද තමුන්ගේ දෙවිවූ ස්වාමීන්වහන්සේට ත් මා විසින් ඔවුන්ට නැගුටුවාදෙන තමුන්ගේ රජවූ දාවිත්ටත් සේවයකරන්නෝය.
 10ඒ නිසා: මාගේ මෙහෙකරුවාවූ යාකොබ්, ඔබ භය නොවන්න; ඉශ්‍රායෙල්, නොකැලඹෙන්නැයි ස්වාමීන්වහන්සේ කියනසේක.
 මක්නිසාද, බලව, මම ඔබ දුරස්තරයෙන්ද ඔබේ වංශය ඔවුන්ගේ වාල්කමේ දේශයෙන්ද ගළවමි; යාකොබ් හැරී ඇවිත් කිසිවෙකුගෙන් භයක් නොලැබ, නිශ්චලව සුවසේ සිටිනවා ඇත.
 11මක්නිසාද ඔබ ගළවන්ට මම ඔබ සමඟ සිටිමියි ස්වාමීන්වහන්සේ කියනසේක.
 මා විසින් ඔබ විසුරුවාදැමූ තැන්වල සියලු ජාතීන් තීන්දුවටම නැතිකරන නුමුත්, ඔබ තීන්දුවටම නැතිනොකර, නිසි ප්‍රමාණයෙන් ඔබට දඬුවම්කරන්නෙමි, නුමුත් ඔබට අච්චුනොකර නොසිටින්නෙමි.
 12මක්නිසාද ස්වාමීන්වහන්සේ මෙසේ කියනසේක: ඔබේ තුවාලය අසාධ්‍යව ඔබේ පහර ඉතා තදව තිබේ.
 13ඒවා බැදීමට ඔබේ කාරණය භාරගන්න කෙනෙක් නැත.
 ඔබ සුවකරන්ට කිසි ඖෂධයක් නැත.
 14ඔබේ සියලුම ප්‍රේමවන්තයෝ ඔබ මතකනැතිකළෝය; ඔවුන් ඔබ ගැන විභාගකරන්නේ නැත.
 ඔබේ අයුතුකමේ මහත්කම නිසාද ඔබේ පව් වැඩිවූ නිසාද සතුරෙකුගේ පහරවලින්, කෲර කෙනෙකුගේ දඬුවමකින් ඔබට පහරදුනිමි.
 15ඔබේ තුවාලය නිසා ඔබ කෑගසන්නේ මක්නිසාද? ඔබේ වේදනාව අසාධ්‍යව තිබේ.
 ඔබේ අපරාධයේ මහත්කම නිසාද ඔබේ පව් වැඩිවූ නිසාද මේ දේවල් ඔබට කෙළෙමි.
 16එහෙත් ඔබව නාස්තිකරන සියල්ලෝම නාස්තිවන්නෝය; ඔබේ එදිරිකාරයන් සියල්ලෝම වාලට යන්නෝය; ඔබෙන් කොල්ලකන්නෝ කොල්ලයක් වන්නෝය, ඔබෙන් උදුරා ගන්න සියල්ලන්ද කොල්ලයක් කොට පාවාදෙන්නෙමි.
 17පිටදමනු ලැබූ තැනැත්තිය, මෑ කිසිවෙකු විසින් නොසලකන සියොන්ය කියා ඔබට කියනලද බැවින්, මම ඔබට සනීප ලබාදී, ඔබේ පහර සුවකරන්නෙමියි ස්වාමීන්වහන්සේ කියනසේක.
 18ස්වාමීන්වහන්සේ මෙසේ කියනසේක: බලව, මම යාකොබ්ගේ කූඩාරම්වල වහල්කම පහකොට, ඔහුගේ වාසස්ථානවලට අනුකම්පාකරන්නෙමි; නුවරද එහි හෙලපිට ගොඩනගනු ලැබ, මාළිගාව තිබුණු හැටියට පවතින්නේය.
 19ඒවායින් ස්තුති කිරීමද සන්තෝෂවන්නන්ගේ හඬද නික්මෙන්නේය.
 මම ඔවුන් ස්වල්පව නොසිටින හැටියට ඔවුන් වැඩිකර, ඔවුන් සුළුව නොසිටින හැටියට ඔවුන්ට ගෞරවකරන්නෙමි.
 20ඔවුන්ගේ දරුවෝ පළමු සිටියාක් මෙන් වන්නෝය, ඔවුන්ගේ සභාවද මා ඉදිරියෙහි පිහිටෙනවා ඇත, ඔවුන්ට පීඩාකරන සියල්ලන්ට දඬුවම්කරන්නෙමි.
 21ඔවුන්ගේ අධිපතියා ඔවුන්ගෙන්ම කෙනෙක් වන්නේය, ඔවුන්ගේ ආණ්ඩුකාරයාද ඔවුන් අතරෙන්ම නික්ම එන්නේය; ඔහු#30:21 නොහොත්, උන්වහන්සේ.
 මා වෙතට ළංවන පිණිස ඔහු#30:21 නොහොත්, උන්වහන්සේ.
 ළඟට පමුණුවා ගනිමි.
 මක්නිසාද මා වෙතට ළං වීමට නිර්භීතකම#30:21 හෙබ්‍රෙව්: තමාගේ සිත ඇපයට තැබුවාවූ.
 ඇති තැනැත්තා කවුදැයි ස්වාමීන්වහන්සේ කියනසේක.
 22ඔබ සැම මාගේ සෙනඟ වන්නහුය, මමද ඔබ සැමගේ දෙවියන්වහන්සේ වන්නෙමි.
 23බලව, ස්වාමීන්වහන්සේගේ කෝපය සහිත කුණාටුවක් වන ගසාගන යන කුණාටුවක් නික්ම ගියේය.
 එය දුෂ්ටයන්ගේ හිස් පිට වදිනවා ඇත.
 24ස්වාමීන්වහන්සේ තමන්ගේ සිතේ අදහස් ඉෂ්ටකරන තෙක්ද සම්පූර්ණ කරන තෙක්ද උන්වහන්සේගේ බලවත් උදහස නොහැරෙන්නේය.
 මතු දවස්වලදී ඔබ සැම එය තේරුම්ගන්නවා ඇත.
 


