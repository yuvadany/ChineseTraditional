ප්‍රේමවන්තයන්ගේ හිතේසි ආදරය 1සාලමොන්ගේ උතුම් ගීතිකාවය.
 2ඔහු තමාගේ මුඛයේ සිඹීම්වලින් මා සිඹීවා.
 මක්නිසාද ඔබේ ප්‍රේමය මුද්‍රිකපානයට වඩා හොඳය.
 3ඔබේ විලවුන් මිහිරි සුවඳින් යුක්තය; ඔබේ නාමය වැගිරෙවු විලවුන් මෙන්ය; එබැවින් කන්‍යාවෝ ඔබට ප්‍රේමකෙරෙති.
 4මා ඇදගන්න; අපි ඔබ අනුව දුවන්නෙමුව.
 රජ තමාගේ ඇතුල් ගෙවලට මා පැමිණෙවුවේය.
 අපි ඔබ කෙරෙහි ප්‍රීති සන්තෝෂවන්නෙමුව, මුද්‍රිකපානයට වඩා ඔබේ ප්‍රේමය සඳහන්කරන්නෙමුව.
 ඔවුන් ඔබට ප්‍රේමකරනවා හරිය.
 5යෙරුසලමේ දූවරුනි, මම කේදාර්හි කූඩාරම් මෙන් කළු නුමුත්, සාලමොන්ගේ තිර මෙන් ශෝභනව සිටිමි.
 6අව්ව මා පිට වැටීමෙන් මා කළුවී සිටින නිසා, මා දෙස බලානොසිටින්න; මාගේ මවුගේ පුත්‍රයෝ මට කෝපවී, මිදිවතු බලාගන්ට මට නියමකළෝය; මාගේම මිදිවත්ත මම බලා නොගතිමි.
 7මාගේ ආත්මය ප්‍රේමකරන තැනැත්ත, ඔබේ රැළට කවන්නේ කොහේද? ඉරමුදුන් වේලේ උන් ලග්ගවන්නේ කොහේද කියා මට දන්වන්න.
 ඔබේ යහළුවන්ගේ රැළවල් ළඟ මුහුණ වසාගත්තියෙකු මෙන් සිටින්ට ඕනෑ මන්ද? බලන්ට යාම සහ ආරාධනාව 8ස්ත්‍රීන්ගෙන් ඉතා රුව ඇත්තිය, ඔබ නොදන්නෙහි නම්, රැළේ අඩිපාරේම ගොස්, එඬේරුන්ගේ කූඩාරම් ළඟ ඔබේ එළු පැටවුන්ට කවන්න.
 9මාගේ සොඳුර, ඵාරාවෝගේ රථවල අශ්වධේනුවකට ඔබ සමානකෙළෙමි.
 10ඔබේ කම්මුල් හිසකේ ගෙතීම්වලින්ද ඔබේ බෙල්ල මැණික් මාලාවලින්ද ශෝභනව තිබේ.
 11රිදී පොහොට්ටු ඇති රන් මාලා ඔබට සාදා දෙන්නෙමුව.
 12රජ තමාගේ මේසය ළඟ හිඳිද්දී මාගේ ජටාමාංශ තෙලේ සුවඳ විහිදුණේය.
 13මාගේ ප්‍රේමවන්තයා මට මාගේ පියයුරු අතරේ තිබෙන සුවඳලාටු පොදියක් හා සමානය.
 14මාගේ ප්‍රේමවන්තයා මට එන්ගෙදියේ උයන්වල වැවුණ සපුමල් පොකුරක් වැනිය.
 15බලව, මාගේ සොඳුර, ඔබ රුව ඇත්තීය; එසේය, ඔබ රුව ඇත්තීය; ඔබේ ඇස් පරෙවියන් හා සමානය.
 16බලව, මාගේ ප්‍රේමවන්තය, ඔබ රුව ඇත්තෙහිය, එසේය, ප්‍රියකරුය.
 අපේ යහනද නිල්පාටය.
 17අපේ ගෙයි බාල්ක කිහිරි ගස්ය, අපේ පරාළ දේවදාර ගස්ය.
 


