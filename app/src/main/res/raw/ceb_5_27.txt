 1 Ug si Moises ug ang mga anciano sa Israel nagsugo sa katawohan, nga nagaingon: Bantayan ninyo ang tanang mga sugo nga akong ginatudlo kaninyo niining adlawa.
 2 Ug mahitabo, nga sa adlaw nga motabok kamo sa Jordan padulong sa yuta nga gihatag kanimo ni Jehova nga imong Dios, magapatindog ka ug mga bato nga dagku, nga pagabuliton mo sila sa apog.
 3 Ug igasulat mo kanila ang tanang mga pulong niini nga Kasugoan, sa makatabok na kamo; aron sa pagsulod sa yuta nga gihatag kaninyo ni Jehova nga imong Dios, yuta nga nagapaagay sa gatas ug dugos, ingon sa saad kanimo ni Jehova nga Dios sa imong mga amahan.
 4 Ug mahitabo sa diha nga makatabok na kamo sa Jordan, nga pagapatindogon ninyo kining bato nga akong ginasugo kaninyo niining adlawa, sa bukid sa Ebal, ug pagabuliton mo sila sa apog.
 5 Ug didto magabuhat ka ug halaran alang kang Jehova nga imong Dios, halaran nga bato: dili ka magbakyaw ug galamiton nga puthaw sa ibabaw nila: 6 Sa mga bato nga tibook pagabuhaton mo ang halaran ni Jehova nga imong Dios, ug magahalad ka sa ibabaw niya ug halad-nga-sinunog kang Jehova nga imong Dios: 7 Ug magahalad ka ug mga halad-sa-pakigdait, ug magakaon ka didto; ug magakalipay ka sa atubangan ni Jehova nga imong Dios.
 8 Ug igasulat mo sa mga bato ang tanan nga mga pulong niini nga Kasugoan nga labing matin-aw.
 9 Ug si Moises, ug ang mga sacerdote nga mga Levihanon, nagsulti sa tibook nga Israel, nga nagaingon: Maghilum ka, ug magpatalinghug, Oh Israel: niining adlawa mahimo ka nga katawohan ni Jehova nga imong Dios.
 10 Busa magapatalinghug ka sa tingog ni Jehova nga imong Dios, ug magatuman ka sa iyang mga sugo ug sa iyang kabalaoran, nga akong ginasugo kanimo niining adlawa.
 11 Ug nagsugo si Moises sa katawohan niadtong adlawa nga nagaingon: 12 Kini sila magapuyo sa ibabaw sa bukid sa Gerizim aron sa pagpanalangin sa katawohan sa human na makatabok kamo sa Jordan: si Simeon, ug si Levi, ug si Juda, ug si Issachar, ug si Jose, ug si Benjamin.
 13 Ug kini sila magatindog sa ibabaw sa bukid sa Ebal alang sa pagtunglo: si Ruben, si Gad, ug si Aser, ug si Zabulon, si Dan ug si Nephtali.
 14 Ug magasulti ang mga Levihanon, ug magaingon sila sa tanan nga tawo sa Israel sa hataas nga tingog: 15 Tinunglo ang tawo nga magabuhat ug larawan nga linilok kun tinunaw, butang nga dulumtanan alang kang Jehova, ang buhat sa kamot sa malalangon, ug nga igabutang kini sa tago!
 Ug ang tibook nga katawohan magatubag ug magaingon: Hinaut unta!
 16 Tinunglo ang dili magatahud sa iyang amahan kun sa iyang inahan!
 Ug magaingon ang tibook katawohan: Hinaut unta!
 17 Tinunglo ang magabalhin sa utlanan sa iyang isigkatawo!
 Ug magaingon ang tibook katawohan: Hinaut unta!
 18 Tinunglo ang magapasalaag sa buta sa dalan!
 Ug magaingon ang tibook nga katawohan: Hinaut unta!
 19 Tinunglo ang magabalit-ad sa katul-iran nga angay sa dumuloong, sa ilo, ug sa balo nga babaye!
 Ug magaingon ang tibook nga katawohan: Hinaut unta!
 20 Tinunglo ang magahigda ipon sa asawa sa iyang amahan; kay nagbukas siya sa tampi sa iyang amahan!
 Ug magaingon ang tibook nga katawohan: Hinaut unta!
 21 Tinunglo ang motipon paghigda sa bisan unsa nga mananap!
 Ug magaingon ang tibook nga katawohan: Hinaut unta!
 22 Tinunglo ang motipon paghigda sa iyang igsoon nga babaye, anak nga babaye sa iyang amahan, kun anak nga babaye sa iyang inahan.
 Ug magaingon ang tibook nga katawohan: Hinaut unta!
 23 Tinunglo ang motipon paghigda sa iyang ugangan nga babaye!
 Ug magaingon ang tibook nga katawohan: Hinaut unta!
 24 Tinunglo ang magasamad sa iyang isigkatawo sa tago gayud!
 Ug magaingon ang tibook nga katawohan: Hinaut unta!
 25 Tinunglo ang magadawat ug hiphip aron sa pagpatay sa usa ka tawo nga walay sala!
 Ug magaingon ang tibook nga katawohan: Hinaut unta!
 26 Tinunglo ang dili magauyon sa mga pulong niini nga Kasugoan aron sa pagtuman kanila!
 Ug magaingon ang tibook nga katawohan: Hinaut unta!
          


