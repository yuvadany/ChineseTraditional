1 Hodočasnička pjesma.
 Davidova.
 Obradovah se kad mi rekoše: "Hajdemo u Dom Jahvin!" 2 Eto, noge nam već stoje na vratima tvojim, Jeruzaleme.
 3 Jeruzaleme, grade čvrsto sazdani i kao u jedno saliveni! 4 Onamo uzlaze plemena, plemena Jahvina, po Zakonu Izraelovu, da slave ime Jahvino.
 5 Ondje stoje sudačke stolice, stolice doma Davidova.
 6 Molite za mir Jeruzalemov! Blago onima koji tebe ljube! 7 Neka bude mir u zidinama tvojim i pokoj u tvojim palačama! 8 Radi braće i prijatelja svojih klicat ću: "Mir tebi!" 9 Radi Doma Jahve, Boga našega, za sreću tvoju ja ću moliti.
         


