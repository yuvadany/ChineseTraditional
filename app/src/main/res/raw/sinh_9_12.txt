 සාමුවෙල්ගේ අවසාන කථාව 1සාමුවෙල් සියලු ඉශ්‍රායෙල්වරුන්ට කථාකොට: මෙන්න, ඔබ සැම මට කී සියල්ල ගැන මම ඔබ සැමගේ හඬට ඇහුම්කන්දී ඔබ සැම කෙරෙහි රජෙකු පත්කෙළෙමි.
 2දැන් රජ්ජුරුවෝ ඔබ සැම ඉදිරියෙහි හැසිරෙන්නෝය.
 මම නම් මහලුය, මාගේ හිසකෙස් පැහී තිබේ; මාගේ පුත්‍රයෝත් ඔබ සැම සමඟ සිටිති.
 මම බාල වයසේ පටන් අද දක්වා ඔබ සැම ඉදිරියෙහි හැසුරුණෙමි.
 3මම මෙහිය.
 මම කාගේ හරකා ගතිම්ද? කාගේ කොටළුවා ගතිම්ද? කාට අයුක්තියක් කෙළෙම්ද? කාට බලාත්කාරකමක් කෙළෙම්ද? මාගේ ඇස් වසාගන්න පිණිස කාගෙන් අල්ලසක් ගතිම්දැයි ස්වාමීන්වහන්සේද උන්වහන්සේගේ අභිෂේකලත් තැනැත්තාද ඉදිරියෙහි මට විරුද්ධව සාක්ෂි දෙන්න, එවිට මම එය නැවත ඔබ සැමට දෙන්නෙමියි කීවේය.
 4ඔව්හුද: ඔබ අපට අයුක්තියක් කළේවත් බලාත්කාරකමක් කළේවත් කිසිවෙකුගේ අතින් මොකවත් ගත්තේවත් නැතැයි කීවෝය.
 5ඔහුද: ඔබ සැමට මා අත වරදක් සම්බනූණු බවට ස්වාමීන්වහන්සේද උන්වහන්සේගේ අභිෂේකලත් තැනැත්තේද අද දවසේ ඔබ සැමට විරුද්ධව සාක්ෂිකාරයෝ ව සිටිතියි ඔවුන්ට කීවේය.
 ඔව්හුද: උන්වහන්සේ සාක්ෂියයි කීවෝය.
 6සාමුවෙල් සෙනඟට කථාකොට: මෝසෙස් සහ ආරොන් පත්කළෙත් මිසරයෙන් ඔබ සැමගේ පියවරුන් ගෙනාවෙත් ස්වාමීන්වහන්සේය.
 7එබැවින් ඔබ සැමටත් ඔබ සැමගේ පියවරුන්ටත් ස්වාමීන්වහන්සේ කළාවූ සියලු ධර්මිෂ්ඨ ක්‍රියා ගැන මා විසින් ස්වාමීන්වහන්සේ ඉදිරියෙහි ඔබ සැමට මතක්කර දෙන පිණිස නිශ්චලව සිටින්න.
 8යාකොබ් මිසරයට පැමිණියාට පසු ඔබ සැමගේ පියවරුන් ස්වාමීන්වහන්සේට මොරගැසූ විට ස්වාමීන්වහන්සේ මෝසෙස්ද ආරොන්ද යවා ඔබ සැමගේ පියවරුන් මිසරයෙන් ගෙන්වා මේ ස්ථානයෙහි වාසයකෙරෙවුසේක.
 9එහෙත් ඔව්හු තමුන්ගේ දෙවිවූ ස්වාමීන්වහන්සේ මතකනැතිකළෝය, එවිට උන්වහන්සේ හාශොර්හි සේනාපතියාවූ සීසෙරා අතටත් පිලිස්තිවරුන් අතටත් මෝවබ්හි රජු අතටත් ඔවුන් පාවාදුන්සේක, ඔව්හුද ඔවුන්ට විරුද්ධව යුද්ධකළෝය; 10එවිට ඔව්හු ස්වාමීන්වහන්සේට මොරගසමින්: අපි ස්වාමීන්වහන්සේ අත්හැර බාල් දේවතාවන්ටත් අෂ්ටාරොත්ටත් සේවයකිරීමෙන් පව්කෙළෙමුව.
 එහෙත් දැන් අපේ සතුරන්ගේ අතින් අප ගැළවුව මැනව, අපි ඔබවහන්සේට සේවයකරන්නෙමුයයි කීවෝය.
 11ස්වාමීන්වහන්සේ යෙරුබ්බාල්ද බෙදාන්ද යෙප්තාද සාමුවෙල්ද එවා වටකර සිටි ඔබ සැමගේ සතුරන්ගේ අතින් ගැළවූසේක, එවිට ඔබ සැම සුරක්ෂිතව වාසයකළහුය.
 12නුමුත් අම්මොන් පුත්‍රයන්ගේ රජවූ නාහාෂ් ඔබ සැමට විරුද්ධව එන බව ඔබ සැම දුටු කල, ඔබ සැමගේ දෙවිවූ ස්වාමීන්වහන්සේ ඔබ සැමගේ රජව සිටි නුමුත් ඔබ සැම-එසේ නොවේ, රජකෙනෙක් අප කෙරෙහි රජකම්කරන්ට ඕනෑයයි කීවහුය.
 13ඉතින් ඔබ සැම තෝරාගත්තාවූ ඔබ සැම ඉල්ලුවාවූ රජ්ජුරුවන් බලන්න.
 ස්වාමීන්වහන්සේ ඔබ සැම කෙරෙහි රජ කෙනෙකු පත්කළසේක.
 14ඔබ සැම ස්වාමීන්වහන්සේගේ අණට විරුද්ධව කැරළි නොගසා උන්වහන්සේට භයව උන්වහන්සේට සේවයකොට උන්වහන්සේගේ හඬට කීකරුව සිටිනවානම්, ඔබ සැමත් ඔබ සැම කෙරෙහි රජකම්කරන රජුත් ඔබ සැමගේ දෙවිවූ ස්වාමීන්වහන්සේ පස්සේ යනවානම්, යෙහෙකි.
 15නුමුත් ඔබ සැම ස්වාමීන්වහන්සේගේ හඬට ඇහුම්කන් නොදී උන්වහන්සේගේ අණට විරුද්ධව කැරළි ගසන්නහුනම්, උන්වහන්සේගේ හස්තය ඔබ සැමගේ පියවරුන්ට විරුද්ධව තිබුණාක් මෙන් ඔබ සැමටත් විරුද්ධවන්නේය.
 16එබැවින් දැන් නිශ්චලව සිට ස්වාමීන්වහන්සේ ඔබ සැමගේ ඇස් හමුවෙහි කරන්ට යන මේ මහත් දෙය බලන්න.
 17දැන් තිරිඟු කපන කාලය නොවේද? අහස් ගර්ජනාවද වර්ෂාවද එවන ලෙස මම ස්වාමීන්වහන්සේට යාච්ඤා- කරන්නෙමි; රජෙකු ඉල්ලීමෙන් ඔබ සැම ස්වාමීන්වහන්සේ ඉදිරියෙහි කළ දුෂ්ටකම මහත් බව එයින් ඔබ සැම දැන තේරුම් ගන්නවා ඇතැයි කීවේය.
 18සාමුවෙල් ස්වාමීන්වහන්සේට යාච්ඤා කෙළේය; ස්වාමීන්වහන්සේ එදා අහස් ගර්ජනාවද වර්ෂාවද එවූසේක.
 එවිට මුළු සෙනඟ ස්වාමීන්වහන්සේටත් සාමුවෙල්ටත් බොහෝසෙයින් භයවූහ.
 19එවිට මුළු සෙනඟද: අප නොනසින පිණිස ඔබගේ දෙවිවූ ස්වාමීන්වහන්සේට ඔබගේ මෙහෙකරුවන් උදෙසා යාච්ඤාකළමැනවි.
 මක්නිසාද රජෙකු ඉල්ලීමේ වැරැද්ද අපේ අනික් සියලු පාපවලට එකතුකෙළෙමුයයි සාමුවෙල්ට කීවෝය.
 20සාමුවෙල් සෙනඟට කථාකොට: භයනොවන්න.
 ඔබ සැම ඇත්තෙන්ම මේ මුළු වැරැද්ද කළහුය.
 එහෙත් ස්වාමීන්වහන්සේ අනුව යාම අත්නොහැර ඔබ සැමගේ මුළු සිතින් ස්වාමීන්වහන්සේට සේවයකරන්න; අහක්ව නොයන්න.
 21එසේ ගියොත් පිහිටවෙන්ටවත් ගළවන්ටවත් නොහැකිවූ නිරර්ථක දේ අනුව යන්නෝ වන්නහුය.
 මක්නිසාද ඒවා නිරර්ථක දේවල්මය.
 22ස්වාමීන්වහන්සේ ඔබ සැම ස්වකීය සෙනඟ කරගන්ට ප්‍රසන්නවූ බැවින් තමන්ගේ මහත් නාමය නිසා තමන් සෙනඟ අත්නොහරිනසේක.
 23ඇරත් මා විසින් ඔබ සැම උදෙසා යාච්ඤා නොකර සිටීමෙන් ස්වාමීන්වහන්සේට විරුද්ධව පව්කිරීම මාගෙන් දුරුවේවා.
 මම යහපත්වූ හරිවූ මාර්ගය ඔබ සැමට උගන්වන්නෙමි.
 24ස්වාමීන්වහන්සේට භයව ඔබ සැමගේ මුළු සිතින් උන්වහන්සේට සැබෑලෙස සේවයකරන්න.
 මක්නිසාද උන්වහන්සේ ඔබ සැම උදෙසා කොපමණ මහත්දේ කළසේක්ද කියා බලන්න.
 25නුමුත් ඔබ සැම තවත් නපුරම කරනවානම් ඔබ සැමද ඔබ සැමගේ රජුද නාස්ති වෙනවා ඇතැයි කීවේය.
 


