යූදාහි රජවරුන් ගැන අනාගත කීම් 1 ස්වාමීන්වහන්සේ මෙසේ කීසේක: ඔබ යූදාහි රජුගේ ගෙට බැස ගොස් එහිදී මේ වචනය කියන්න.
 2දාවිත්ගේ සිංහාසනයෙහි හිඳින යූදා රජ්ජුරුවෙනි, ඔබ සහ ඔබේ සේවකයෝද මේ දොරටුවලින් ඇතුල්වන ඔබේ සෙනඟද ස්වාමීන්වහන්සේගේ වචනය අසන්න.
 3ස්වාමීන්වහන්සේ මෙසේ කියනසේක: ඔබ සැම යුක්තියද ධර්මිෂ්ඨකමද කර, කොල්ලකනු ලැබූ අය පීඩාකාරයාගේ අතින් නිදහස්කරන්න.
 විදේශියාටත් පියා නැත්තාටත් වැන්දඹුවටත් අයුත්තක්වත් බලාත්කාරයක්වත් මේ ස්ථානයෙහි නිදොස් වැගිරීමක්වත් නොකරල්ලා.
 4ඔබ සැම මේ දේ සැබවින්ම කළොත්, දාවිත් වෙනුවට ඔහුගේ සිංහාසනයෙහි හිඳින්නාවූ, රථවල සහ අශ්වයන් පිට නැගීයන්නාවූ රජවරු සහ ඔවුන්ගේ සේවකයෝද ඔවුන්ගේ සෙනඟද මේ ගෘහයේ දොරටුවලින් ඇතුල්වන්නෝය.
 5නුමුත් ඔබ සැම මේ වචන නෑසුවොත්, මේ ගෘහය පාළුවක් වන්නේය කියා මම මා ගැනම දිවුරමියි ස්වාමීන්වහන්සේ කියනසේක.
 6මක්නිසාද යූදාහි රජුගේ ගෘහය ගැන ස්වාමීන්වහන්සේ මෙසේ කියනසේක: ඔබ මට ගිලියද් සහ ලෙබනොන් මුදුන වාගේ නුමුත් සැබවින්ම මම ඔබ කාන්තාරයක්ද වැසියන් නැති නුවරවල්ද කරන්නෙමි.
 7මම ඔබට විරුද්ධව හැමදෙනාම තම තමාගේ ආයුධ ගත් විනාශකරන්නන් වෙන්කොට තබන්නෙමි.
 ඔව්හු ඔබේ අනර්ඝ කිහිරි ගස් කපා ගින්නෙහි දමන්නෝය.
 8බොහෝ ජාතීහුද මේ නුවර ළඟින් යමින්: ස්වාමීන්වහන්සේ මේ මහත් නුවරට මෙසේ කළේ මක්නිසාදැයි එකිනෙකාගෙන් අසනවා ඇත.
 9එවිට ඔව්හු උත්තරදෙමින්: ඔවුන් තමුන්ගේ දෙවිවූ ස්වාමීන්වහන්සේගේ ගිවිසුම අත්හැර අන් දෙවිවරුන්ට නමස්කාරකොට ඔවුන්ට සේවයකළ නිසායයි කියනවා ඇත.
 10මැරුණු කෙනෙකු ගැන නාඬන්න, ශෝක නොවෙන්න.
 අහක්ව යන්නාවූ අය ගැන තදින් අඬන්න; මක්නිසාද ඔහු තවත් හැරී නොඑන්නේය, තමා උපන් දේශයද තවත් නොදකින්නේය.
 11මක්නිසාද යොෂියාගේ පුත්‍රවූ, යූදාහි රජවූ, තමාගේ පියවූ යොෂියා වෙනුවට රජකම්කළාවූ, මේ ස්ථානයෙන් පිටත්ව ගියාවූ ෂල්ලුම් ගැන ස්වාමීන්වහන්සේ මෙසේ කියනසේක: ඔහු මෙහි තවත් හැරී නෑවිත්, 12ඔහු අල්ලාගෙන යනු ලැබූ ස්ථානයේදීම මැරෙන්නේය, ඔහු තවත් මේ දේශය නොදක්නේය.
 13තමාගේ ගෙය අධර්මිෂ්ඨකමින්ද තමාගේ උඩුමහල් අයුක්තියෙන්ද ගොඩනගන්නාවූ, තමාගේ අසල්වාසියාට කුලී නොදී නිකමට ඔහුගෙන් වැඩ ගන්නාවූ, 14මම මහත් ගෙයක්ද විශාලවූ උඩුමහල්ද ගොඩනගන්නෙමියි කියමින් කවුළු කපාගන්නාවූ, කිහිරි ලීවලින් වසා සාදිලිංගම් ගාන්නාවූ අයට දුක්වේ.
 15ඔබ කිහිරි ලීවලින් උසස්වෙන්ට වීර්ය කරන බැවින් ඔබට රජකම්කරන්ට ලැබේද? ඔබේ පියා කා බී යුක්තියද ධර්මිෂ්ඨකමද කළා නොවේද? එවිට ඔහුට ශුභසිද්ධවූයේය.
 16ඔහු අසරණයාගේද දිළින්දාගේද නඩුව ඇසුවේය; එවිට ශුභසිද්ධවූයේය.
 මා ඇඳිනගැනීම නම් ඒක නොවේදැයි ස්වාමීන්වහන්සේ කියනසේක.
 17නුමුත් ඔබේ ඇස් සහ ඔබේ සිතත් ලාභයද නිදොස් ලේ වැගිරවීමද පීඩාකිරීමද බලාත්කාරකිරීමද කෙරෙහි මිස වෙන යමක් කෙරෙහි පිහිටා නැත.
 18එබැවින් යොෂියාගේ පුත්‍රවූ යූදාහි රජවූ යෙහෝයාකීම් ගැන ස්වාමීන්වහන්සේ මෙසේ කියනසේක: අහෝ මාගේ සහෝදරය!
 අහෝ සහෝදරිය!
 කියා ඔව්හු ඔහු ගැන නොවැලපෙන්නෝය.
 අහෝ ස්වාමිනි!
 අහෝ ඔහුගේ මහිමය!
 කියා ඔහු ගැන නොවැලපෙන්නෝය.
 19කොටළුවෙකු වළලන්නාක්මෙන් ඔහු යෙරුසලමේ දොරටුවලින් එපිටට ඇදගෙන ගොස් හෙළා වළලනු ලබනවා ඇත.
 20ඔබේ සියලුම ප්‍රේමවන්තයන් නැතිවී ගිය බැවින් ලෙබනොන්ට නැගීගොස් මොරගසන්න; ඔබේ හඬ බාෂාන්හි පවත්වා අබාරීම්හි සිට මොරගසන්න.
 21ඔබ සැපතින් සිටිද්දී ඔබට කථාකෙළෙමි; නාසන්නෙමියි ඔබ කීවෙහිය.
 මාගේ හඬට කීකරු නොවීම ඔබේ බාල කාලයේ පටන් ඔබේ විධියව තිබුණේය.
 22හුළඟ ඔබේ සියලු එඬේරුන් කාදමන්නේය, ඔබේ ප්‍රේමවන්තයෝද වාලට යන්නෝය.
 එවිට ඔබේ සියලු නපුරුකම් ගැන ඔබ ලජ්ජාවටත් නින්දාවටත් පැමිණෙන්නෙහිය.
 23අහෝ ලෙබනොන්හි වාසයකරමින් කිහිරි ගස්වල කැදැල්ල තබන තැනැත්තිය, වේදනා එනම් බිහිකරන ස්ත්‍රියෙකුට මෙන් රුජාව ඔබට පැමිණෙන විට ඔබ කොපමණ කාලකණ්ණි නොවන්නෙහිද? 24යෙහෝයාකීම්ගේ පුත්‍රවූ යූදාහි රජවූ කෝනියා මාගේ දකුණතේ මුද්‍රාව මෙන් සිටියේවී නුමුත්, මම එතනින් ඔබ උදුරාදමන්නෙමියි කියා සහතිකකොට කියමියි ස්වාමීන්වහන්සේ කියනසේක.
 25ඔබේ ප්‍රාණය හානිකරන්ට සොයන්නන් අතටත් ඔබ භයවෙන අයින් අතටත්, එනම් බබිලෝනියේ රජවූ නෙබුකද්රෙශර් අතටත් කල්දිවරුන් අතටත් මම ඔබ පාවාදී, 26ඔබද ඔබ බිහිකළ ඔබේ මවුද ඔබ සැම නූපන් අන් දේශයකට හෙළාදමන්නෙමි; එහිදී ඔබ සැම මැරෙනවා ඇත.
 27ඔවුන් හැරීඑන්ට ආශාවෙන දේශයට නම් ඔව්හු හැරී නොඑන්නෝය.
 28මේ මිනිහා, කෝනියා, නීචවූ බිඳුණු බඳුනක්ද? ඔහු අප්‍රියවූ භාජනයක්ද? ඔහු සහ ඔහුගේ වංශය අහක්කරනු ලැබ, ඔවුන් නොදන්න දේශයකට හෙළාදමනු ලබන්නේ මක්නිසාද? 29එම්බා පොළොව, පොළොව, පොළොව, ස්වාමීන්වහන්සේගේ වචනය අසන්න.
 ස්වාමීන්වහන්සේ මෙසේ කියනසේක: මේ මනුෂ්‍යයා දරුවන් නැත්තාවූ, තමාගේ දවස්වලදී සඵල නොවන්නාවූ මනුෂ්‍යයෙක්යයි ලියන්න.
 මක්නිසාද ඔහුගේ වංශයේ කිසිවෙක් තවත් දාවිත්ගේ සිංහාසනයේ හිඳ යූදාහි ආණ්ඩුකරමින් සඵල නොවන්නේය.
 


