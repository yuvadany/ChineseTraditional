පොළොවේ රජවූ ස්වාමීන්වහන්සේ 1 ස්වාමීන්වහන්සේ රජකම් කරනසේක; උන්වහන්සේ මහිමශ්‍රීය පැළඳ සිටිනසේක; ස්වාමීන්වහන්සේ පැළඳ සිටිනසේක, උන්වහන්සේ ශක්තිය නමැති ඉඟපටිය බැඳගන සිටිනසේක.
 ලෝකයද නොසෙල්වෙන ලෙස පිහිටා තිබේ.
 2ඔබගේ සිංහාසනය ආදියේ පටන් පිහිටා තිබේ.
 ඔබ සදාකාලයේ පටන් සිටිනසේක.
 3 ස්වාමිනි, ජල ධාරාවෝ නැගුණෝය, ජල ධාරාවෝ ශබ්දනැගුවෝය; ජල ධාරාවෝ රැළ නඟිති.
 4මහත් ජල ඝෝෂාවන්ටත් මුහුදේ බලවත් රැළවලටත් වඩා උසස්ථානයෙහි ස්වාමීන්වහන්සේ බලවත්ය.
 5ඔබගේ ශික්ෂා ඉතා ස්ථිරය.
 ස්වාමිනි, සදාකල්ම ශුද්ධකම ඔබගේ ගෘහයට හොබනේය.
 


