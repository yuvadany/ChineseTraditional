දේශයේ පොහොසතුන්ගේ තණ්හාව හා පීඩාකිරීම 1තමුන්ගේ යහන්වලදී අපරාධ යොදා නපුර පිළියෙළකරන්නන්ට දුක්වේ!
 පසුවදා එළිවෙන කොට ඔවුන්ගේ අතට බලය ලැබෙන නිසා ඔව්හු ඒක ඉෂ්ටකරති.
 2ඔව්හු කෙත්වලට ආශාවී, ඒවා අල්ලාගනිති; ගෙවල්වලටත් ආශාවී, ඒවා පැහැරගනිති.
 ඔව්හු පුරුෂයෙකුට සහ ඔහුගේ ගෙදරටත්, එසේය, පුරුෂයෙකුට සහ ඔහුගේ උරුමයටත් බලාත්කාරකම් කරති.
 3එබැවින් ස්වාමීන්වහන්සේ මෙසේ කියනසේක: බලව, මම මේ වංශයට විරුද්ධව විපත්තියක් යොදමි, එයින් ඔබ සැමගේ කුළල් අහකට ගන්ටවත් උඩඟුලෙස ඇවිදින්ටවත් ඔබ සැමට බැරිවන්නේය; මක්නිසාද ඒක විපත්ති කාලයක්ය.
 4ඒ කාලයේදී ඔවුන් ඔබ සැම ගැන උපමාවක් කියමින්ද දුක්මුසුවූ ළතෝනියකින් ළතෝනි කියමින්ද: අපි සහමුලින්ම නාස්තිවුණෙමුව.
 උන්වහන්සේ මාගේ සෙනඟගේ කොටස මාරුකරනසේක.
 ඒක මාගෙන් පහකරන හැටි!
 කැරළිකාරයන්ට උන්වහන්සේ අපේ කෙත් බෙදාදෙනසේකැයි කියනවා ඇත.
 5එබැවින් ස්වාමීන්වහන්සේගේ සභාවෙහි පසඇට දැමීමෙන් ලනුවක් අදින කෙනෙක් ඔබට නොසිටින්නේය.
 6අනාගතවාක්‍ය නොපවසන්නැයි ඔව්හු අනාගතවාක්‍ය කියති.
 නින්දාවල් පහව නොයන්නේයයි ඔව්හු කියති.
 7යාකොබ් වංශයේ තැනැත්තෙනි, ස්වාමීන්වහන්සේගේ ආත්මය අඩුවෙලාද? මේවා උන්වහන්සේගේ ක්‍රියාද? අවංකලෙස හැසිරෙන්නාට මාගේ වචනවලින් යහපත සිද්ධ වෙනවා නොවේද? 8එහෙත් පුරාණයේ සිට මාගේ සෙනඟ සතුරෙකු මෙන් නැගුටුණාය.
 යුද්ධයෙන් හැරීඑන අය මෙන් භය නැතුව යන්නන්ගෙන් ඔබ සැම සළුව ඇතුළුව පොරෝණයත් ගළවාගන්නහුය.
 9ඔබ සැම මාගේ සෙනඟගේ ස්ත්‍රීන් තමුන්ගේ ප්‍රිය ගෙවල්වලින් පන්නා දමන්නහුය; ඔවුන්ගේ බාල දරුවන්ගෙන්ද මාගේ මහිමය සදාකාලේටම පහකරන්නහුය.
 10මේක ඔබ සැමගේ නිවාසය නොවන නිසා නැගිට යන්න.
 අපවිත්‍රකම නිසා බලවත් විනාශයකින් ඒක ඔබ සැමව විනාශකරනවා ඇත.
 11සුළඟද වංචාවද ඇතුව ඇවිදින මනුෂ්‍යයෙක්: මම මුද්‍රිකපානයත් සුරාපානයත් ගැන ඔබට අනාගතවාක්‍ය පවසන්නෙමියි කියා බොරු කියන්නේ නම්, ඔහු මේ සෙනඟගේ අනාගතවක්තෘ වන්නේය.
 12එම්බා යාකොබ්, මම සැබවින් ඔබ සැම සියල්ලන් රැස්කර, ඉතුරු ඉශ්‍රායෙල්වරුන් එකතුකර, බොශ්රාහි බැටළුවන්මෙන් ඔවුන් එක්කාසුකරන්නෙමි.
 ගොදුරු බිම මැද සතුන් රැළක් මෙන් මිනිසුන් රාශිය නිසා ඝෝෂාවක් වන්නේය.
 13කඩාදමන්නා ඔවුන්ට පෙරටුව නැගී ගියේය.
 ඔව්හු බිඳගෙන දොරටුව පසුකර, එයින් පිටතට ගියෝය.
 ඔවුන්ගේ රජ ඔවුන්ට ඉස්සරින් ගියේය, ස්වාමීන්වහන්සේ ඔවුන්ට පෙරටුව ගියසේක.
 


