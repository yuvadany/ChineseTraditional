 ස්වාමීන්වහන්සේගේ ධර්මිෂ්ඨ විනිශ්චය ප්‍රකාශ කිරීමේ ඵල 1 ස්වාමීන්වහන්සේ රජකම් කරනසේක; පොළොව ප්‍රීති වේවා; ද්වීප සමූහය සන්තෝෂවෙත්වා.
 2වලාකුල් සහ අන්ධකාරය උන්වහන්සේ හාත්පසය.
 ධර්මිෂ්ඨකම සහ යුක්තිය උන්වහන්සේගේ සිංහාසනයේ අත්තිවාරමය.
 3උන්වහන්සේ ඉදිරියේ ගින්නක් යමින් හාත්පස උන්වහන්සේගේ විරුද්ධකාරයන් දවයි.
 4උන්වහන්සේගේ විදුලි ලෝකය ආලෝකකෙළේය.
 පොළොව ඒ දැක කම්පාවිය.
 5හෙල් ස්වාමීන් ඉදිරියෙහි, එනම් මුළු පොළොවේ ස්වාමීන් ඉදිරියෙහි, ඉටි මෙන් උණුවූය.
 6ආකාශය උන්වහන්සේගේ ධර්මිෂ්ඨකම ප්‍රකාශකරයි, සියලු මනුෂ්‍ය වර්ගයෝ උන්වහන්සේගේ මහිමය දුටුවෝය.
 7රූපවලට මෙහෙකරන්නාවූ, පිළිම ගැන පාරට්ටුකරගන්නාවූ සියල්ලෝ ලජ්ජාවෙත්වා.
 දෙවිවරු සියල්ලෙනි, උන්වහන්සේට නමස්කාරකරව්.
 8 ස්වාමිනි, සියොන් අසා සන්තෝෂවූවාය, යූදාගේ දූවරු ඔබගේ විනිශ්චයන් නිසා ප්‍රීතිවූය.
 9මක්නිසාද ස්වාමිනි, ඔබ මුළු පොළොවට උතුම්සේක.
 ඔබ සියලු දෙවිවරුන්ට වඩා අතිශයින් උසස්ව සිටිනසේක.
 10 ස්වාමීන්ට ප්‍රේමකරන්නෙනි, නපුරට වෛරකරව්.
 උන්වහන්සේ ස්වකීය ශුද්ධවන්තයන්ගේ ප්‍රාණ ආරක්ෂාකරනසේක; දුෂ්ටයන්ගේ අතින් ඔවුන් ගළවන සේක.
 11ධර්මිෂ්ඨයන්ට එළියත් අවංක සිත් ඇත්තන්ට ප්‍රීතියත් වපුරනලද්දේය.
 12ධර්මිෂ්ඨයෙනි, ස්වාමීන් කෙරෙහි ප්‍රීතිවව්.
 උන්වහන්සේගේ ශුද්ධවූ නාමයට ස්තුතිකරව්.
 


